#-*- mode: org; -*-
#+EXPORT_ID: JY140
#+TITLE:參同契分章註 Cantong Qi Fenzhang Zhu
#+WITNESS: CK-KZ JYE
#+BASEEDITION: YP
#+SEC: 02
<pb:CK-KZ_JY140_02p001a>¶
@fw1重刋道藏輯要¶

* 　參同契¶
魏伯陽眞人著　　　　　　　　廬陵山人上陽子注¶

** 　上卷¶

*** 　　大易總叙章第一¶

乾坤者易之門戸眾卦之父母坎離匡廓運轂正軸牝牡四卦¶
以爲槖籥覆冐陰陽之道猶工御者凖繩墨執銜轡正規矩隨¶
[車*丸]轍處中以制外數在律厯紀月節有五六經緯奉日使兼并¶
爲六十剛柔有表裏朔旦屯直事至暮䝉當受晝夜各一卦用¶
之依次序旣未至晦爽終則復更始日月爲期度動靜有早晚¶
<pb:CK-KZ_JY140_02p001b>¶
春夏據内體從子至辰已秋冬當外用自午訖戌亥賞罰應春¶
秋昏明順寒暑爻辭有仁義隨時發喜怒如是應四時五行得¶
其理¶

　伏羲覩河圖始畫八卦黃帝堯舜垂衣裳而天下治取諸乾¶
　坤夏易歸藏以坤爲首商曰連山以艮爲首文王周易乾坤¶
　爲首孔子翼曰乾坤其易之門戸[耳*卩]乾陽物也坤陰物也又¶
　曰夫乾其靜也專其動也直是以大生焉夫坤其靜也翕其¶
　動也闢是以廣生焉伯陽仙翁深得三聖人之旨作周易參¶
　同契上翼三聖之道下航萬世之人首句直指曰乾坤易之¶
　門戸眾卦之父母上陽子曰夫乾之爲物陽也故爲易之戸¶
<pb:CK-KZ_JY140_02p002a>¶
　坤之爲物陰也故爲易之門太極胚腪非得乾坤之門戸則¶
　天地何由而設位日月何由而光明人物何由而化生聖人¶
　何由而行其道哉是以乾動而直則陽太極而生陰坤動而¶
　闢則陰太極而生陽陰陽交錯而成離坎仲尼曰易有太極¶
　是生兩儀兩儀生四象四象生八卦是乾之用九也初乘坤¶
　而成復復中姙震復而爲師師中姙坎師而謙謙中姙艮謙¶
　而豫震生於豫豫而比坎生於比比而剝艮生於剝則震坎¶
　艮三男皆姙生於坤矣坤之用六也初乘乾而成姤姤中娠¶
　巽姤而同人同人娠離同人而履履中娠兌履而小畜小畜¶
　生巽小畜而大有大有生離大有而夬夬生兌則巽離兌三¶
<pb:CK-KZ_JY140_02p002b>¶
　女皆娠生於乾矣雌雄錯雜以類相胥則乾再交坤而成臨¶
　臨而泰泰而大壯大壯而夬是陽之求乎陰也坤再感乾而¶
　成遯遯而否否而觀觀而剝是陰之感乎陽也斯爲乾生三¶
　女坤生三男由此而往三男三女迭爲夫妻而六十卦次第¶
　生矣此之謂乾坤爲眾卦之父母也何謂坎離匡廓蓋陽乘¶
　陰則乾中虛而爲離陰乘陽則坤腹實而爲坎故坎離繼乾¶
　坤之體而爲陰陽之匡廓比乾坤之於坎離猶車輻之於轂¶
　軸乾坤正坎離之輻坎離輳乾坤之轂老子曰三十輻共一¶
　轂此大小伯陽之旨同也牝牡者牝乃畜之母牡乃畜之父¶
　故牝爲陰物之通稱牡爲陽物之總名合乾坤坎離言牝牡¶
<pb:CK-KZ_JY140_02p003a>¶
　四卦其以牝牡而爲槖籥猶用陰陽以爲消息槖象陰之門¶
　籥類陽之戸喻乾坤坎離若天地間一槖籥耳用槖籥之道¶
　而生物者謂之物用槖籥之道而生人者謂之人用槖籥之¶
　道而超凡入聖者謂之聖聖人者善奪造化也善用坎離也¶
　善奪造化之道者猶良工凖繩墨而正規矩何事不成善用¶
　坎離之道者猶執銜轡以循[車*丸]轍何往不獲聖人者宇宙在¶
　乎手萬化生乎身也聖人者善處中以制外也明律厯而知¶
　數也律厯者律應造化之候厯紀周天之運一陽初生律應¶
　黃鐘自子至亥周天度始故一嵗旣周而陽復生於子也月¶
　節有五六月節者兩節爲一月五六者五日爲一候六候爲¶
<pb:CK-KZ_JY140_02p003b>¶
　一月是一月有三十日一日十二時兩卦十二爻則一日兩¶
　卦爲之經緯一月六十卦以爲表裏也朔旦屯直事至暮䝉¶
　當受者何謂也蓋震下坎上爲屯震爲長男而能復坎中之¶
　陽以施生育之德故謂屯直事又艮上坎下爲䝉艮爲少男¶
　而能聚坎中之陽以行温養之功故謂䝉當受晝夜各一卦¶
　六十卦中皆有陰陽互施生養也晦朔爲一月之始終早晚¶
　謹一日之動靜四時定一年之賞罰濟其美者賞之敗其事¶
　者罰之不失仁義喜怒之正要得四時五行之理此章大義¶
　總叙參同契之統指乾坤爲易之門戸非便言金丹藥物火¶
　侯此書解者百有餘人少能深造其奧惟眞一子彭曉雖知¶
<pb:CK-KZ_JY140_02p004a>¶
　火藥而欠次第乃章章指爲藥物火候篇篇指爲丹鼎功夫¶
　其中或恐後人附會豈知仙翁述此一書無重復語上篇叙¶
　陰陽造化鍊成大丹之旨中篇又細議還返温養防虞之用¶
　下篇乃擬法象備露成丹之詳上篇則次第而言中篇復條¶
　例而布何可淆混而不察上陽子分而註之分上篇爲十五¶
　章以應上[弓*𤣥]得丹之義中篇爲十五章以應下[弓*𤣥]丹成之義¶
　下篇爲五章以爲五行之成數所分之章取其旨意同者以¶
　爲一章尋詳仙翁之本意次第鋪陳就中借託玄言直指金¶
　丹藥火鼎器造化細密使後來人易於領悟遵而行之從凡¶
　入聖作佛成仙其心傳口授之秘又不敢施於筆者噫世人¶
<pb:CK-KZ_JY140_02p004b>¶
　德器涼薄誹謗易生是以古聖大賢立言垂訓不泄天寶㪚¶
　布於經文王孔子相傳曰周易明此道也黃帝老子相傳曰¶
　金丹明此道也釋迦達磨相傳曰大乘明此道也聖人慈悲¶
　方便接引皆欲世人俱明此道實眾生之階筏爲萬世之梯¶
　航豈謂後人各執異見不立苦志參訪眞師不明陰陽同類¶
　相胥各尙所聞愈差愈遠彼見周易則指爲卜筮納甲之書¶
　又惡知同類得朋之道乎彼見鼎器之說則猜爲金石爐火¶
　之事彼聞採取之說則猜爲三峰採戰之術彼聞有爲則疑¶
　是旁門邪徑彼聞無爲則疑是打坐頑空彼聞大乘則執爲¶
　禪宗空性惟資談論更不察聖人之道是用陰陽修之以出¶
<pb:CK-KZ_JY140_02p005a>¶
　陰陽用世問法修之以出世間凡此等輩烏足以談參同契¶
　中之妙語[耳*卩]昔王冲熙得劉海蟾金丹之旨而成道乃嘆曰¶
　舉世道人無能達此惟張平叔一人而已平叔遇聖師於成¶
　都作悟眞篇以訓於後旨意詳切其元言奧語一與叅同契¶
　合上陽子自遇聖師而後遍遊江湖間廣參博採無非謗談¶
　泥丸翠虛篇云後來依舊去叅禪勘破多少野[⺨*𤓰]精邇來豈¶
　惟無平叔一人只要如冲熙者何從而得然說禪說性逞乾¶
　慧者比比皆是求其可入此門而聞聖人之道者億中無一¶
　則知冲熙之言爲大悟而翠虛之語尤可憐古人謂談道者¶
　如牛毛明道者如兔角况求其行道之人乎先哲云愚人多¶
<pb:CK-KZ_JY140_02p005b>¶
　不曉一聞便大笑上人心了了一聞便知竅今若有將此竅¶
　問是何物就喻之曰竅是陰陽之門戸如此豈不愈動其猜¶
　疑哉¶

*** 　　乾坤設位章第二¶

天地設位而易行乎其中矣天地者乾坤之象也設位者列陰¶
陽配合之位也易謂坎離坎離者乾坤二用二用無爻位周流¶
行六虛往來旣不定上下亦無常幽潛淪匿變化於中包囊萬¶
物爲道紀綱以無制有器用者空故推消息坎離沒亡言不苟¶
造論不虛生引驗見效校度神明推類結字原理爲證坎戊月¶
精離已日光日月爲易剛柔相當土旺四季羅絡終始靑赤黑¶
<pb:CK-KZ_JY140_02p006a>¶
白各居一方皆秉中宮戊已之功¶

　十翼繫辭天尊地卑乾坤定矣仙翁述曰天地設位而易行¶
　乎其中矣復自註曰天地者乾坤之象也設位者列陰陽配¶
　合之位也易謂坎離坎離者乾坤二用其言旣詳其心太切¶
　豈謂世人信之不及愚而難悟翼曰分陰分陽迭用柔剛故¶
　易六位而成章二用者乾用九坤用六有用而無位用九見¶
　羣龍無首吉者君子行道而德之至也用六利永貞者言坤¶
　之德地道也妻道也臣道也地道無成而代有終也故坤之¶
　爲用孤陰則無成是以用六從乾乃與類行也而乾用九匹¶
　坤西南得朋也乾坤變化各正性命乾之太始用九乘坤陽¶
<pb:CK-KZ_JY140_02p006b>¶
　含其陰虛而成離坤之太乙用六承乾陰含其陽實而成坎¶
　是坎離得專陰陽之體變易而用包囊生育愈無停機如天¶
　上之日月忽忽而[弓*𤣥]望忽忽而晦朔卽如人身之陰陽忽忽¶
　而太極忽忽而無常易道屢遷變動不居乾坤毁則無以見¶
　易聖人以此洗心退藏於密而逆行易之道也文王周易每¶
　卦六爻故曰六位成章又曰周流六虛其往來消息旣不定¶
　而上下盈虛亦無常故乾初變姤累變至坤坤初變復累變¶
　至夬又有三男三女互相交變且六十卦皆有累變一卦曁¶
　遊魂歸魄共變八卦又有積變是一卦積變至六十四卦而¶
　六十四卦積變至四千九十六卦復姤互相育孕而各稟陰¶
<pb:CK-KZ_JY140_02p007a>¶
　陽成天下之亹亹者皆此陰陽之道也夫此陰陽之道之炁¶
　或幽潛於其身或淪匿於各體或變化居中而包囊萬物或¶
　懋施生殺而爲道紀綱倘非乾坤二用紀綱妙道則道或幾¶
　乎息矣以無制有器用者空無與有爲兩者何也太極之分¶
　有先天有後天何謂先天形而上者謂之道以有入無也何¶
　謂後天形而下者謂之器從無入有也老子曰無名天地之¶
　始有名萬物之母海蟾云從無入有皆如是從有入無能幾¶
　人推度坎離消息之功則後天者皆爲器形滓質而有消息¶
　沒亡非若先天迺有久長之道可躋聖域也孔子曰先天而¶
　天弗違後天而奉天時世人惟順行後天之道故一生一死¶
<pb:CK-KZ_JY140_02p007b>¶
　而輪轉不息聖人善逆用先天之道故致知格物正心修身¶
　乃長存而不泯數往者順知來者逆故易之道逆數也言不¶
　苟造者蓋諸子百家之書隨才述作工拙何居此爲道之祖¶
　書不可妄置一語恐悞後人此所謂言不苟造也論不虛生¶
　者仙翁上法三聖准陰陽象日月况同類作此書爲世梯筏¶
　此謂論不虛生也何謂引驗見效昔黃帝上昇巢許高蹈老¶
　子化胡成佛淮南雞犬皆仙此皆引驗見效也何謂較度神¶
　明如日月合璧爽現於庚子曰神而明之存乎其人推類結¶
　字者如丹從月生水象坎卦日月爲易首之成道此結字也¶
　原理爲證者陰極而陽陽極而陰順行陰陽生人生物逆用¶
<pb:CK-KZ_JY140_02p008a>¶
　陰陽必成金丹此原理也坎戊月精者北之正位爲坎中有¶
　眞土是爲陽土女宿主事幽潛陽精戊爲之門月轂之地藏¶
　無角兔内白外黑是爲陰中之陽外雌而内雄也離已日光¶
　者南之正位爲離中有眞土是爲陰土柳宿主事淪匿陰光¶
　已爲之戸日輪之所藏三足烏内黑外白是爲陽中之陰内¶
　雌而外雄也古人以日月爲易字者是易卽陰陽也然言陰¶
　陽則不見易言易則不見陰陽矣且萬物非土則不能芽孽¶
　而日月尤所以孕乎土也故東𨇠則經氏土西度則經胃土¶
　南行則經柳土北毓則經女土日月得土則久其明土借日¶
　月以厚其德土之分王循環四季春生夏長土之功也秋歛¶
<pb:CK-KZ_JY140_02p008b>¶
　冬閉土之力也所以四時各有王日長鎭中宮始終羅絡以¶
　就其功靑赤白黑雖各居於東西南北然皆秉於戊已二土¶
　共成其德以施神化也此章言陰陽分位各居凡所用者必¶
　藉於土非有龍虎鉛汞金水採結之語故前則言列陰陽配¶
　合之位後乃云各居一方其他觧者不述仙翁本意無分條¶
　件紊亂互註使後之人觀此書者或言仙翁覼縷重言是不¶
　知妙語之有次序也¶

*** 　　日月懸象章第三¶

易者象也懸象著明莫大乎日月窮神以知化陽往則陰來輻¶
輳而輪轉出入更卷舒易有三百八十四爻據爻摘符符謂六¶
<pb:CK-KZ_JY140_02p009a>¶
十四卦晦至朔旦震來受符當斯之際天地媾其精日月相撢¶
持雄陽播元施雌陰化黃包混沌相交接權輿樹根基經營養¶
鄞鄂凝神以成軀眾夫蹈以出蝡動莫不由¶

　孔子曰變通莫大乎四時懸象著明莫大乎日月仙翁重以¶
　明之引而信之此書法象日月以喻陰陽日月麗乎天而有¶
　朔望對合陰陽在乎世而有順逆生成日乃純陽之炁謂之¶
　太陽月乃純陰之精謂之太陰周天三百六十五度餘四之¶
　一每晝夜天一周遭爲一日太陽一日行一度行及三十度¶
　爲一月太陰一日行十三度有奇月一周天謂之一月日行¶
　一度謂之一日何謂窮神以知化神之爲物神莫神於天地¶
<pb:CK-KZ_JY140_02p009b>¶
　化之爲妙化莫化於陰陽天道左運一日一周遭行五十五¶
　萬餘里地在其炁之中如水上之浮板而不動太陽之神天¶
　地之元炁也其體全瑩萬物資其陽火赫赤之炁以生長成¶
　實其體之徑濶八百四十五里差餘其行不由黃赤道乃出¶
　入於黃道内外晝長在赤道北晝短在黃道南何云南北内¶
　外蓋北有紫微垣帝座居之故北曰内而南曰外其神有不¶
　可得而窮極者太陽之神也太陰之神天地之至精也其體¶
　全黑萬物資其陰水運化之功以孕產滋育其體之徑濶六¶
　百七十里有奇其行不由黃赤道其黃道與赤道如兩環相¶
　交相距二十四度月乃由中而行距黃道約六度其體雖黑¶
<pb:CK-KZ_JY140_02p010a>¶
　映日卽明緣督子以革象誨人用黑漆毬於簷下映日其毬¶
　受日之光遠射暗壁月之圓體比黑漆毬有日映處則有光¶
　日映不到則無光故常一邊光一邊暗遇望日月相對夜則¶
　月在天上日在地下所映之光全向人間一邊暗處全向天¶
　世所不見晦朔日月同經月在日之下月受日映一邊光處¶
　全向天一邊暗處全向地月離日二十五度人間乃見月吐¶
　微光離漸遠光漸多月離日九十餘度人見月光一半故謂¶
　之[弓*𤣥]旣望以後光漸少耳故月體本無圓缺在乎受日光之¶
　多少矣愚人或謂日月對望爲地所隔彼豈知天之高遠而¶
　陰陽之炁有隔碍潛通之理然月中似瑕者卽大地之影也¶
<pb:CK-KZ_JY140_02p010b>¶
　日體大月體小日距天遠月距天又遠而月之化有不可盡¶
　泄者太陰之神也此謂窮神以知化也子爲一陽之首至巳¶
　而極陽極則陰生午爲一陰之首至亥而極陰極則陽生寒¶
　暑代謝温涼平分陰極陽生陽往陰來比陰之附陽若輻之¶
　於輪輻輳而輪轉陰卷則陽舒易有三百八十四爻據爻摘¶
　符者謂一卦有六爻一爻有三符一日兩卦兩卦有三十六¶
　符陰陽相交不用一時之久不盡一爻之用猶一時有三符¶
　止用一符一符之行則一陽生於坤之下以成震震者一陽¶
　能伏二陰也故云震來受符當斯之際天地媾精萬物憑虛¶
　而受生日月撢持鳥兔相結而莫解陽雄而剛峙翠元而施¶
<pb:CK-KZ_JY140_02p011a>¶
　化陰雌而闢化黃包以含滋杳㝠混沌之中兩相交接權輿¶
　牝牡初媾始樹根基權輿者始初之義古人造𢖍自權始造¶
　車自輿始此言造化之初毓也又權者暫也輿者穏也言暫¶
　時工用要最穏當而不僵踣也經營一炁以養鄞鄂凝布陽¶
　精以成形軀此章但言太極肇分之初陰陽順行之始而生¶
　人也生萬物也故曰眾夫蹈以出蝡動莫不由也人不知後¶
　天順行之道亦借朝屯暮䝉之喻亦有根基鄞鄂之比乃指¶
　爲還丹鼎中造化非也¶

*** 　　　聖人上觀章第四¶

於是仲尼讚鴻䝉乾坤德洞虛稽古當元皇關雎建始初冠婚¶
<pb:CK-KZ_JY140_02p011b>¶
氣相紐元年乃芽滋聖人不虛生上觀顯天符天符有進退屈¶
伸以應時故易統天心復卦建始萌長子繼父體因母立兆基¶
消息應鍾律升降據斗樞三日出爲爽震庚受西方八日兌受¶
丁上[弓*𤣥]平如繩十五乾體就盛滿甲東方蟾蜍與兔魄日月炁¶
雙明蟾蜍視卦節兔者吐生光七八道已訖屈折低下降十六¶
轉受統巽辛見平明艮直於丙南下[弓*𤣥]二十三坤乙三十日東¶
北喪其朋節盡相禪與繼體復生龍壬癸配甲乙乾坤括始終¶
七八數十五九六亦相應四者合三十陽炁索滅藏八卦布列¶
曜運移不失中元精𦕈難覩推度效符證居則觀其象准擬其¶
形容立表以爲範占候定吉凶發號順時令勿失爻動時上察¶
<pb:CK-KZ_JY140_02p012a>¶
河圖文下序地形流中稽於人心叅合考三才動則循卦節靜¶
則因彖辭乾坤用施行天下然後治(一本云可得不愼乎非是)¶

　翼曰易有太極是生兩儀是仲尼讚鴻濛也乾坤之德混沌¶
　虛妙元皇爲盤古開闢之初是仲尼稽古也關睢者男女人¶
　倫之正夫婦冠婚之首仲尼定詩先夫婦者正陰陽無邪之¶
　道仲尼翼易先乾坤者明剛柔必配之理是繫辭曰易與天¶
　地凖故能彌綸天地之道仰以觀於天文俯以察於地理是¶
　知幽明之故原始返終故知死生之說何謂原始蓋順行陰¶
　陽之道以生人物故云冠婚氣相紐也是之謂知生也何謂¶
　返終能逆行先天之道超凡入聖故云元年乃芽滋是之謂¶
<pb:CK-KZ_JY140_02p012b>¶
　知死也昔者子路問死子曰未知生焉知死聖人好問好察¶
　惜子路當時不就問生死之說以發露易之道使後世人知¶
　有順死逆生之理知有和順道德之義知有窮理盡性以至¶
　於命之道是以聖人之降世也仰觀俯察精審陰陽以陰爲¶
　符以陽爲命何謂上觀顯天符蓋陰氣在天地間曰天符陽¶
　氣在天地間曰天命陰炁在人身中曰火符陽炁在人身中¶
　曰性命若陰陽屈伸之時則符爲進退之候符候凖乃不失¶
　時故易之道統乎天心天心乾之正位子爲天心陽生之戸¶
　乾爲陽物天符純陰乾陽初生於二陰之下爲震震爲長子¶
　復生於坤復者一陽伏五陰也坤爲母故云因母立兆基也¶
<pb:CK-KZ_JY140_02p013a>¶
　鍾律應斗樞者黃鍾之律在子斗樞之運建子皆應一陽始¶
　萌之時卽於三日之晡月之微陽生於西南陽生於月之下¶
　比震故云震庚受西方八日上[弓*𤣥]兌受丁火陽升至半其平¶
　如繩十五對望日西月東月兔盡吐其光陽滿卦體成乾十¶
　六平明巽見於辛陰符包陽使無奔𨓜二十三日陰符半褁¶
　光止下[弓*𤣥]坤乙三十日月體全晦白盡黑純光向於天東北¶
　喪朋東北爲艮箕水之鄉艮爲鬼路卽於人身癸滿經行喪¶
　損其炁節盡癸竭一陽復生故以壬癸而配甲乙如乾始復¶
　七八九六數終三十終則成坤眞炁歸藏是知八卦乾坎居¶
　北艮震歸東巽離返南坤兌還西交布列曜運用推移不失¶
<pb:CK-KZ_JY140_02p013b>¶
　於中中乃天心卽太極中元精之物𦕈不可覩天生聖人推¶
　考度量以效爲驗以符爲證觀日月之象擬諸其形容若司¶
　天者立表測影以爲格範占知時候察定吉凶若一發號必¶
　順時令準擬爻動則知陽生上察河圖明乾象陰陽之交會¶
　下序地形詳坤體金水之妙化中稽人心應時發號動循卦¶
　節復震從先靜因彖辭大哉乾元雲行雨施品物流形含弘¶
　光大柔順利貞天文旣察地形已序人心又正則乾坤之門¶
　施陰陽之道使天地人物皆得自然之治矣此章引聖人稽¶
　古觀天之喻明日月之合體乾坤之用使世人辯陰陽識進¶
　退明造化擬形容應符節謹動靜如是而比一身之天地治¶
<pb:CK-KZ_JY140_02p014a>¶
　矣非有龍虎鼎中抽添之語¶

*** 　　君臣御政章第五¶

御政之首鼎新革故管括微密開舒布寶要道魁柄統化綱紐¶
爻象内動吉凶外起五緯錯順應時感動四七乖戾誃離俯仰¶
文昌統錄詰責台輔百官有司各典所部日合五行精月受六¶
律紀五六三十度度竟復更始原始要終存亡之緖或君驕佚¶
亢滿違道或臣邪佞行不順[車*丸][弓*𤣥]望盈縮乖變凶咎執法刺譏¶
詰過貽主辰極受正優游任下明堂布政國無害道¶

　仙翁以修丹之難借喻御政則知亂民之難治凡修丹則知¶
　意馬之難拴繫舊染俗污咸與維新御政之首也是謂鼎新¶
<pb:CK-KZ_JY140_02p014b>¶
　也懲忿窒慾見善則遷修身之本也是謂革故也若爲政若¶
　修身先從自已至微至密者首當管括而究治之則爲政而¶
　政成寶身而身修孔子曰爲政以德譬如北辰居其所而眾¶
　星共之德之一事不但爲政德乃百行之原修丹之士可無¶
　德乎且何謂德仁慈愛明誠上德之士也恭寛信敏惠入道¶
　之門也凡欲修丹當以惠敏爲先惠則足以使人仙翁乃曰¶
　開舒布寶者外得民之歡心内寶已之眞炁此爲要道之魁¶
　柄若數布寶乃能統化其綱紐綱紐者執法之主善加統化¶
　則執法者不苦其法若爻象内動則吉凶外應亦猶五緯錯¶
　順吉凶應時感動誃離與此意同誃卽改離猶移遷也言四¶
<pb:CK-KZ_JY140_02p015a>¶
　七之星宿乖戾誃離悉皆俯仰文昌爲太微主星卽魁中戴¶
　筐六星號南極統星爲人身朱雀之神錄人長生之籍虛精¶
　之星乃三台之綱紀統錄之星爲三台之領袖在人身爲明¶
　堂之主開化世人之德洞微隱光星是紫微輔弼卽尊帝二¶
　星在人身爲元武之神若人見之夀可千𡻕其餘百節萬神¶
　各典所部修丹一事緊關造化故比御政爲難復以星宿喻¶
　身曰合五行精者子丑寅月日合五星於北卯辰巳月日合¶
　五星於西午未申月日合五星於南酉戍亥月日合五星於¶
　東堯時天心建子甲辰冬至日次虛鼠漢太初冬至日次牽¶
　牛唐太衍冬至日次東斗宋至今冬至日次南箕此謂𡻕差¶
<pb:CK-KZ_JY140_02p015b>¶
　故太陽得火土益精光得金水愈[火*𤣥]彩月受六律紀者律陽¶
　而呂陰一五一六而合三十三十度周日月再會故云度竟¶
　復更始日月循環往來而有[弓*𤣥]望晦朔世因[弓*𤣥]望晦朔而有¶
　寒暑代謝人因寒暑代謝故有生老病死原其始則能長存¶
　要其終則能不亡　君乃心也臣乃身也心卽我也身卽物¶
　也若我心驕亢或自滿溢或身物相競不順[車*丸]法則[弓*𤣥]望乖¶
　變盈縮有凶咎致執法者刺譏詰過於其主矣辰極卽前文¶
　昌星一曰南極辰極秉正而行優游以任其下明堂卽台輔¶
　勤布其善政使國無乖戾國亦身也身安氣和則不害道此¶
　章喻人之修身鍊丹亦猶人君之治國布政治國得其人行¶
<pb:CK-KZ_JY140_02p016a>¶
　其政則天下平修身盡其心立其命則丹道成矣他本御政¶
　之首下無鼎新革故一句此書流傳已久後有不能曉其元¶
　言諸本多有差錯晦菴朱熹正數百字未能盡善非遇聖師¶
　難分石玉¶

*** 　　鍊已立基章第六¶

内以養己安靜虛無原本隱明内照形軀閉塞其兌築固靈株¶
三光陸沈温養子珠視之不見近而易求黃中漸通理潤澤達¶
肌膚初正則終修幹立末可持一者以掩蔽世人莫知之¶
　養已者終身鍊已也孔子曰君子安其身而後動易其心而¶
　後語定其交而後求君子修此三者故全也聖人患慮之深¶
<pb:CK-KZ_JY140_02p016b>¶
　備練人之情實一動一語一求三者乃入聖之至理眞養已¶
　之要言寶精裕炁養已也對境忘心鍊已也常靜常應鍊已¶
　也積德就功鍊已也苦行其事云鍊熟行其事云鍊修丹之¶
　士必先鍊己苦行忍辱庶得入室之時六根大定方使純熟¶
　忘無可忘迺能就事是以大學之道在明明德在知人在止¶
　於至善旣明德又知人止於至善正合鍊己况知止而后能¶
　定定而后能靜靜而后能安安而后能慮慮而后能得此正¶
　合安靜虛無之要虛無者非空虛全無之謂仙師曰先天一¶
　炁自虛無中來是安靜虛無之至也原本者從自己生身處¶
　求之則知眞精眞炁爲我身之本隱明者世人多爲聰明所¶
<pb:CK-KZ_JY140_02p017a>¶
　役耗其神炁大修行人黜聰明屏智慧内照形外忘我塞兌¶
　而築固靈株收視而温養子珠如是方得黃中通理肌膚潤¶
　澤初正乃煉已之事終修乃臨爐之事幹立盡煉已之道末¶
　持下入室之功一者已也戊也會此一字是參到伯陽心地¶
　上孔子曰吾道一以貫之老子謂得一萬事畢釋氏云萬法¶
　歸一故天一生水者要知此水從一中而生一中者坎之中¶
　爻也一者掩則聚精會神一者蔽則分靈布氣人能知一則¶
　宇宙在乎手也人若得一則萬化生乎身也一之爲妙非師¶
　莫明故云一者以掩蔽世人莫知之亦云莫之知亦妙仙翁¶
　丹法要先築固靈株者煉已而凝神也温養子株者積精而¶
<pb:CK-KZ_JY140_02p017b>¶
　累炁也煉已功純方可以煉還丹世人旣不知煉已事大又¶
　妄行半時得藥之功希冀功成愚之甚也故淸靜經云内觀¶
　其心外觀其形遠觀其物惟見於空空無所空所空旣無無¶
　無亦無無無旣無湛然常寂寂無所寂語到這裡常人看來¶
　豈非大休歇大解脫時也緣何一接慾豈能生慾旣不生卽¶
　是眞靜眞靜方能應物仔細看來行到眞靜應物處方是初¶
　學底事若論修丹尚未夢見今之常人施一齋造一塔或三¶
　峰採戰或枯坐誦經或無爲或禱祀凡此等以爲向善則可¶
　若曰修道實未得其門而入也故養已之功欠一此不可是¶
　洞賓云七返還丹在人先須煉已待時泥丸云言語不通非¶
<pb:CK-KZ_JY140_02p018a>¶
　眷屬工夫不到不方圓紫陽云若要修成九轉先須煉已持¶
　心聖聖相傳可不諦受太虛眞人得黃房公旨依教往武夷¶
　卽謀就乃事初行鍊已功每障魔百至太虛卓然曰束送妖¶
　魔精斬馘六鬼鋒旋定息而坐此念纔舉愛根斬然後學觀¶
　此煉已一事更宜三思此章只言養已無金虎鼎室之說若¶
　以三光卽陽火陰符金胎尤非也¶

*** 　　明雨知竅章第七¶

上德無爲不以察求下德爲之其用不休上閉則稱有下閉則¶
稱無無者以奉上上有神德居此兩孔穴法金氣亦相胥知白¶
守黑神明自來白者金精黑者水基水者道樞其數名一陰陽¶
<pb:CK-KZ_JY140_02p018b>¶
之始元含黃芽五金之主北斗河車故鉛外黑内懷金華被褐¶
懷玉外爲狂夫金爲水母母隱子胎水爲金子子藏母胞眞人¶
至妙若有若無彷彿太淵乍沉乍浮退而分布各守境隅採之¶
類白造之則朱煉爲表衞白裏眞居方圓徑寸混而相拘先天¶
地生巍巍尊高旁有垣闕狀似蓬壺環匝關閉四通踟蹰守禦¶
密固閼絕奸邪曲閤相通以戒不虞可以無思難以愁勞神炁¶
滿室莫之能留守之者昌失之者亡動靜休息常與人俱¶

　上德者體全德之人也無不爲之士也男子當二八之年眞¶
　精全而欲泄全德之人則能保愛而渾無虧又遇明師授以¶
　無爲修攝之道以永其夀是謂無不爲之士是謂上德之全¶
<pb:CK-KZ_JY140_02p019a>¶
　人也是卽聖人行無爲之化是卽大人成無爲之功也下德¶
　者竊造化之人也盗萬物之士也夫一切人年甫二八眞精¶
　未泄謂之純乾逮夫情欲一動乾之中爻走入坤宮乾不能¶
　純心虛爲離由是而後曰夜漏泄存而有者復幾何哉惟至¶
　人者不待其極乃行聖人復全之道以仙其身是謂下德之¶
　士是竊造化之人也是卽聖人率性之道是卽神人有爲之¶
　功也上德者無爲而無不爲也得太極全體成後天之功是¶
　曰不以察求下德者有爲而有以爲也奪造化之用成先天¶
　之功是曰其用不休仙師云始於有作無人見及至無爲眾¶
　始知但見無爲爲要妙孰知有作是根基斯言道盡金丹之¶
<pb:CK-KZ_JY140_02p019b>¶
　事非易也至人不得已而行之老子故曰夫佳兵不祥之器¶
　不得已而用之蓋謂此也上閉則稱有上閉爲坤坤之爲德¶
　其靜也翕有乃坎中之戊土内有先天眞一之炁下閉則稱¶
　無下閉爲乾乾之爲德其靜也專無乃離中之已土中藏後¶
　天自然之汞到此雙明兩用之竅經曰常無欲以觀其妙常¶
　有欲以觀其竅此兩者同出而異名同謂之元元之又元眾¶
　妙之門聖人無兩心其元言妙語未常高遠萬世莫能測其¶
　端倪必要師授之黃帝上聖若不師廣成子豈能自明此道¶
　[耳*卩]只如此竅聖人無可奈何形容直到了處伏羲畫卦首以¶
　乾坤兩象以定此竅文王不隱重而明之孔子翼出乾直坤¶
<pb:CK-KZ_JY140_02p020a>¶
　闢之義老子乃云元牝之門是謂天地根釋迦喻正法眼藏¶
　湼槃妙心此皆直指而可見矣上士或能自明此竅其中功¶
　用非師莫明無者以奉上無言己性有卽戊情若已之性能¶
　奉戊之情則情之義肯戀性之仁矣上有神德居蓋先天一¶
　炁自虛無中來者神之德也仙翁重指日此兩孔穴法金氣¶
　亦相胥兩句爲參同契之關鍵萬世之下慧饒顏閔不能自¶
　通雲房翁曰生我之門死我戸幾個醒醒幾個悟夜來鐵漢¶
　細思量長生不死由人做只那生我之門死我戸豈非兩孔¶
　穴也如前止陳乾坤日月造化之理至此纔定元關便指金¶
　水二物作書次第不泛若此修丹之士旣明此竅且參金氣¶
<pb:CK-KZ_JY140_02p020b>¶
　爲何物相胥爲何用深達洞曉方可鍊丹知白守黑知其金¶
　之精純白而無污是知白也守其黑之基待時而生水是守¶
　黑也水之初生名爲先天以其至眞號曰神明白黑相符金¶
　水汛旺一遇已土制水淘金金水滿爐故曰神明自來何謂¶
　水者道樞其數名一蓋水從天一而生故爲陰陽之始元含¶
　黃芽者翼曰陰雖有美含之以從王事卽太元爲水黃芽爲¶
　丹水中有丹因喻之曰元含黃芽黑鉛之中内藴白金河車¶
　之中内藏黃芽亦猶士而懷玉衣若被褐則害不至金爲水¶
　母蓋兌金生坎水而坎之中爻屬金故云母隱子胎水爲金¶
　子壬癸之水自西而生兌之中爻乃屬於坎故云子藏母胞¶
<pb:CK-KZ_JY140_02p021a>¶
　眞人至妙者眞人卽乾之體乾之爲物至神至妙其爲形也¶
　或有或無太淵卽坤之象坤之爲物能沉能浮其爲形也莫¶
　見莫聞故乾能變化坤德資生旣已化生乾坤分布各守其¶
　境採之類白者是鉛中有銀而白造爲内丹則朱獨鍊則成¶
　胡粉其採外丹而鍊亦類乎是然外丹者常須表衞外覩如¶
　朱之紅潤内使不失其眞白也方圓徑寸混而相拘者蓋杳¶
　㝠之中有物則太極未分之時爲先天地内藴先天眞一之¶
　炁居乎太極之前乃象帝之先故云巍巍尊高也旁有垣闕¶
　狀似蓬壺乾之爲象亦似垣闕亦似蓬壺法象形容一身一¶
　己如上皆指鼎器而言環匝關閉卽表衞也四通踟蹰密外¶
<pb:CK-KZ_JY140_02p021b>¶
　護也守禦密固者不可須臾離也可離非道也閼絶奸邪者¶
　其出入以法度限内外使知懼令白裏眞居也曲閤相通者¶
　必置壇墠精嚴以戒不虞之患仙翁慈悲自環匝關閉而下¶
　厯厯指教恐有不虞之害又須無思無慮不可憂愁勞役故¶
　云可以無思難以愁勞俾神炁滿室而不致虧損故云守之¶
　者昌失之者亡若稍不固便致傾喪是以動靜休息頃刻不¶
　敢放恣而忽慢則金鼎之炁彼我堅固而互相調伏故云常¶
　與人俱此章直指兩竅之體發明金水之用修行之人看誦¶
　參同契到此方知入頭一着便是難能之事然下德之器修¶
　有爲之道其功全資於鍊已也鍊已稍欠神明不來¶
<pb:CK-KZ_JY140_02p022a>¶

*** 　　明辯邪正章第八¶

是非厯臟法内觀有所思履行步斗宿六甲以日辰陰道厭九¶
一濁亂弄元胞食氣鳴腸胃吐正吸外邪晝夜不卧寐晦朔未¶
嘗休身體日疲倦恍惚狀若癡百脉鼎沸馳不得淸澄居累土¶
立壇宇朝暮敬祭祀鬼神見形象夢寐感慨之心歡意喜悅自¶
謂必延期遽以夭命死腐露其形骸舉措輙有違悖逆失樞機¶
諸術甚眾多千條有萬餘前郤違黃老曲折戾九都明者省厥¶
旨曠然知所由勤而行之日夜不休伏食三載輕舉遠遊跨火¶
不焦入水不濡能存能亡長樂無憂道成德就潛伏俟時太乙¶
乃召移居中洲功滿上昇膺籙受圖¶
<pb:CK-KZ_JY140_02p022b>¶

　做修行人須明大道之正倘非陰陽配合坎離施化外此皆¶
　爲旁門左道如内視五臟存想呬呵外履斗宿步罡揑訣或¶
　習房中之術御女三峰或行九一之道劍法五事對境接氣¶
　濁亂元胞是皆[禾*嵗]行乃旁門之最下者又如吐正吸邪忍饑¶
　食氣或論年打坐晝夜不眠或立壇祭神鬼物見象此又旁¶
　門之亂道者是使精神恍惚百脉沸馳心意日歡夢寐夜作¶
　千蹊百徑然總無功旣違黃帝老子之教言不叅眞師陰陽¶
　之同類曲折而招九都之戾何由而結一黍之珠本冀延年¶
　故因促夀若有明達之士復遇眞師之言曠然行之愈勤不¶
　怠夙夜不休以求藥專心伏食而密行三載一任遠遊九年¶
<pb:CK-KZ_JY140_02p023a>¶
　足可輕舉積累一[糸*已]水火不傷居洞府以無憂宴瑤池而長¶
　樂己成道則潛伏更積德以俟時三天有名太乙乃召俾司¶
　仙職移居中洲若又功高飛身三境加封進級膺籙受圖如¶
　張葛旌陽浮𠀉鍾呂列聖己然後聖宜遵而行之也此章仙¶
　翁力言一迷一明一邪一正邪則九都譴戾正則行滿飛昇¶
　理之必然無可積慮至於下手工夫次第在後¶

*** 　　龍虎兩[弓*𤣥]章第九¶

火[言*已]不虛作演易以明之偃月法爐鼎白虎爲熬樞汞日爲流¶
珠青龍與之俱舉東以合西魂魄自相拘上[弓*𤣥]兌數八下[弓*𤣥]艮¶
亦八兩[弓*𤣥]合其精乾坤體乃成二八應一斤易道正不傾¶
<pb:CK-KZ_JY140_02p023b>¶

　仙翁鋪設到此方言鼎爐龍虎[弓*𤣥]炁曰偃月爐曰白虎曰上¶
　[弓*𤣥]曰兌曰魄屬於西也彼也玉池也曰汞日曰流珠曰青龍¶
　曰下[弓*𤣥]曰艮曰魂屬於東也我也金鼎也偃月爐者卽太乙¶
　神爐是之謂陰爐也以其偃仰似月初生之象白虎乃西方¶
　兌宮之物天地初分元屬於彼其虎之威叩之則應含弘光¶
　大品物資生雖能傷人殺人郤藴大乘氣象文王重易曰履¶
　虎尾不咥人亨又曰履道坦坦幽人貞吉孔子曰說而應乎¶
　乾又曰素履之往獨行願也修丹之士知畏此虎要先降而¶
　伏之旣能伏之則可爲熬之樞而不咥人也離爲日爲汞中¶
　有朱砂名曰流珠青龍乃東方震宮之物刼運旣周元屬於¶
<pb:CK-KZ_JY140_02p024a>¶
　我此龍之勢威能變化感而遂通雲行雨施品物流形乾之¶
　九二見龍在田利見大人子曰龍德而正中也世人不悟此¶
　龍生生之功每被其害若人悟而畏之調而降之則能驅駕¶
　而用之矣舉東以合西則嘉會而合禮也兌艮數各八流戊¶
　而就已也魂魄自相拘金木不間隔也兩[弓*𤣥]合精乾坤體成¶
　易道不傾者必二八相停而成一斤也一斤指圓成之數數¶
　乃積小以成大故十粉曰丸一丸如[禾/&#xE603;]一[禾/&#xE603;]餘曰刀圭六十¶
　四[禾/&#xE603;]曰一圭十[禾/&#xE603;]爲累十累爲銖兩銖四累爲錢十錢爲兩¶
　八銖爲錙說文六銖爲錙監韻八兩爲錙二者皆僞三錙爲¶
　兩是二十四銖也十六兩爲一斤斤有三百八十四銖斤四¶
<pb:CK-KZ_JY140_02p024b>¶
　兩爲鋝也古人分銖以應卦爻之數¶

*** 　　金返歸性章第十¶

金入於猛火[刀/巴]不奪精光自開闢以來日月不虧明金不失其¶
重日月形如常金本從月生朔旦日受符金返歸其母月晦日¶
相包隱藏其匡廓沉淪於洞虛金復其故性威光鼎乃熺¶

　仙翁無一泛言至此方指金之爲用非金之功則不成丹故¶
　云金丹郤非世上金玉之金非從土石中出者乃天地造化¶
　五行顚倒之妙自乾坤大化窟中而產者此金是也今之盲¶
　師但說金丹便自慌忙不知所爲何者口說修行又不得聞¶
　金丹之名亦不究竟叅同契中之語乃誑於世豈知仙翁厯¶
<pb:CK-KZ_JY140_02p025a>¶
　厯指示此金神化之用有等愚人每覩是書不察陰陽眞金¶
　體用乃猜爲燒煉爐火等事惜哉昧哉若不與世露些消息¶
　則萬世之下此書愈高愈遠人旣不能窺其畔岸遂皆棄而¶
　不觀抑何從而求修行之旨[耳*卩]上根利器要知此金在鴻濛¶
　混沌之先太極未判之始元屬於乾故謂之乾金大刼欲交¶
　則謀報混沌之德者至是以乾初交坤此金顚蹶蹄驟奔入¶
　坤宮謂之坤中金坤得此金内實而爲坎坤之三爻本皆中¶
　虛號曰坤土旣得此金以實其中而成坎象坎之正位居於¶
　北方癸水之地是坎爲水金藏其中故謂之水中金夫水中¶
　之金爲先天之寶不能久居於後天之坎因化爲兌兌或躍¶
<pb:CK-KZ_JY140_02p025b>¶
　於北方之坎戶占居西天之酉方則此金日生夜長酉之正¶
　位屬兌是以此金主行丹道於兌之中故謂之兌金也鍊丹¶
　之士尋微索𧷤原始要終格物致知探其源流審其根苗若¶
　鍊金丹必求此金若求此金不求於乾不求於坤不求於坎¶
　專求於兌兌之爲物乃坤月同類是云同類易施功非類難¶
　爲巧兌之爲妙代坤之道故鍊金丹除此兌金餘皆旁門不¶
　能成道黃帝老子從古聖仙皆用此金方能了道文王重巽¶
　九五先庚三日後庚三日仲尼翼巽兌柔皆順乎剛君子以¶
　申命行事夫庚金也經云三日月出庚是也且釋迦假此金¶
　以成佛故號金仙蓋兌中之金與天上太陰同體而生明同¶
<pb:CK-KZ_JY140_02p026a>¶
　時而生丹天上之月名曰太陰緣此兌金同其功用遂亦名¶
　之曰少陰又云陰中之金天上太陰其功接太陽之輝光以¶
　成𡻕時兌之少陰其道傳續大千世界生化人物仙翁叅透¶
　前聖知此金之根源推此金之妙化闡出此金之神變也彼¶
　世間金能與天地同久入火其[刀/巴]愈精久鍊不失其重况此¶
　兌金是乾坤大化爐中之所產也月之光有虧盈兌之金有¶
　流轉故云形如常朔旦日月合璧月受日符現一陽之光於¶
　庚申之位此上天之太陰也而此兌金每應月之朔亦初三¶
　日生始陽之丹於混沌之位此人間之少陰也故云金本從¶
　月生朔旦日受符何謂金返歸其母蓋金之舍曰兌兌之母¶
<pb:CK-KZ_JY140_02p026b>¶
　曰坤兌不能久含其金金亦因時而發用坤之翼曰含章可¶
　貞以時發也聖人之心妙在於此金旣發用兌返母而包歸¶
　坤猶月晦而日相包何也晦日朔旦月之全體隱藏匡廓爲¶
　日所覆一日二日三日運行其度輝光再吐也又如金返歸¶
　母金之眞精沉淪洞虛爲世之用一生二二生三刼運再交¶
　金將復產也若此金復產必復其故性何也性爲乾之用乾¶
　之直也寄金於坤坤寄於坎坎寄於兌兌金舒情復其故性¶
　乃以此金還於乾宮乾之金鼎復得其種鍊成金丹是以此¶
　丹號金液還丹鼎號威光金鼎是云威光鼎乃熺(熺亦作嘉亦作譆三¶
　　字通釋火熾𤍠盛之義此金丹書日月星宿天龍眞宰造化神靈悉皆擁護敬之畏之)¶
<pb:CK-KZ_JY140_02p027a>¶

*** 　　二土全功章第十一¶

子午數合三戊己號稱五三五旣和諧八石正綱紀呼吸相含¶
育伫息爲夫婦黃土金之父流珠水之子水以土爲鬼土鎭水¶
不起朱雀爲火精執平調勝[刀/貝]水盛火消滅俱死歸厚土三性¶
旣合會本性共宗祖巨勝尙延年還丹可入口金性不敗朽故¶
爲萬物寶術土伏食之夀命得長久士遊於四季守界定規矩¶
金砂入五内霧㪚若風雨薰蒸達四肢顏[刀/巴]悅澤好髮白皆變¶
黑齒落生舊所老翁復丁壯耆嫗成姹女改形免世厄號之曰¶
眞人¶

　子居北北乃坎之正位其數一午居南南乃離之正位其數¶
<pb:CK-KZ_JY140_02p027b>¶
　二坎中有土曰戊其數五離中有土曰已其數五戊專坎之¶
　門掌先天眞一之炁已直離之戶積後天至眞之汞若求先¶
　天之炁必通戊土而後得之若用後天之汞必伏己土而後¶
　和之子午旣歡而諧戊土旣和而合二五之精妙合而凝流¶
　戊就己鼎中得類兩土相結因名曰圭八石爲坤乾坤爲眾¶
　石之父母非坤則不得兌之綱紀消息子午相呼吸戊己相¶
　含育鉛汞相交結而爲夫婦矣黃土者戊土也戊土能生兌¶
　中金故爲金之父流珠者木汞也鉛水能資木中之汞故流¶
　珠乃水之子鉛水以戊土爲鬼戊土一鎭中宮水不妄流於¶
　外朱雀者離中之物是爲火精心平氣和而脉停可使調其¶
<pb:CK-KZ_JY140_02p028a>¶
　勝[刀/貝]矣水尅火火尅金金尅木四者俱消其功歸於厚土厚¶
　土者己土也三性者戊金水也坎之門曰戊坎之中爻曰兌¶
　金金生太乙之水金旣生水戊又制之是三性合會也木性¶
　卽己土也離中之戸曰己戊金水三者合木性之己木乃徐¶
　徐而尅之總變而爲大丹故曰本性共宗祖巨勝者胡麻也¶
　胡麻若作飯常食之能延年况還丹是金水戊己鍊成爲天¶
　地間之至寶修行術士伏而食之夀與日月同其長久伏者¶
　伏先天之氣食者食黍米之丹後人誤作服字是不知伏之¶
　爲妙也故仙師云伏炁不服炁服炁須伏炁服炁不長生長¶
　生須伏炁只一伏字逆用化機土遊於四季四季者辰戌丑¶
<pb:CK-KZ_JY140_02p028b>¶
　未也土各有王日每季月王十八日謂之遊惟夏季火生土¶
　土德勝王金畏火故入秋屬申月古人以水土俱生申者土¶
　因夏火而生水到三垣而産水漸制火土乃生金故入秋初¶
　土德先王九日而生庚金至戌止有九日而分王也守界定¶
　規矩者東方有氐土能守青龍之界西方有胃土能規白虎¶
　之威南有柳土能矩離火之戶北有女土能定坎水之門是¶
　使制伏丹砂眞金之炁還入五内其丹初至氣㪚如霧潤澤¶
　若雨丹氣薰蒸遍達四肢神氣旣全顏[刀/巴]悅好齒生髮黑返¶
　老還童改其枯瘁之形永免世間之厄形神俱妙紫霞眞人¶
　此章言欲下手鍊丹先和戊己二土然後可採金水而成丹¶
<pb:CK-KZ_JY140_02p029a>¶
　也¶

*** 　　同類合體章第十二¶

胡粉投火中[刀/巴]壞還爲鉛冰雪得温湯解釋成太元金以砂爲¶
主秉和於水銀變化由其眞終始自相因欲作伏食仙宜以同¶
類者植禾當以穀覆雞用其卵以類輔自然物成易陶冶魚目¶
豈爲珠蓬蒿不成檟類同者相從事乖不成寶燕雀不生鳳狐¶
兎不乳馬水流不炎上火動不潤下世間多學士高妙[刀/貝]良材¶
邂逅不遭遇耗火亡資財據按依文說妄以意爲之端緖無因¶
緣度量失操持𢷬治羌石膽雲母及礬礠硫黃燒豫章泥汞相¶
鍊治鼓下五石銅以之爲輔樞襍性不同類安肯合體居千舉¶
<pb:CK-KZ_JY140_02p029b>¶
必萬敗欲黠反成癡稚年至白首中道生狐疑背道守迷路出¶
正入邪蹊管窺不廣見難以揆方來¶

　胡粉黑鉛鍊就也得火則還本性冰雪寒水結成也遇𤍠則¶
　歸本源黃金入水銀而變白得火則囘其赤[刀/巴]世人皆嗜慾¶
　而亂性全性而可以長生何謂金以砂爲主何謂秉和於水¶
　銀修行之人明其造化洞達陰陽欲鍊金丹先積離己之朱¶
　砂以和玉池之水銀郤用坎中之水以濟離中之火水火旣¶
　濟金砂合形變化由同類之眞終始因雄雌爲主所謂欲作¶
　伏食仙宜以同類者實爲諦當如植禾必種穀覆雞須用卯¶
　欲作仙佛不得同類雖入闡百處打坐千年終落空亡若也¶
<pb:CK-KZ_JY140_02p030a>¶
　不參同類行諸旁門或房中御女或三峯採戰此皆邪徑猶¶
　認魚目爲珠蓬蒿爲檟豈知變化由其眞乎燕雀飛禽也不¶
　能生鳳狐免走獸也安能乳馬皆非其類水之爲化不能炎¶
　上火之爲功不能潤下蓋以陰陽往來必秉自然之道仙翁¶
　教人以求明師必參同類必配陰陽方可言丹我紫瓊翁初¶
　受太虛眞人入室語首問參同契爲明易[耳*卩]爲行易[耳*卩]太虛¶
　曰易只陰陽兩件物事能明能行方爲聖人故易曰西南得¶
　朋乃與類行參同契日類同者相從事乖不成寶先明之後¶
　行之聖人也豈謂後人或[刀/貝]高妙之良材不求眞師依按古¶
　文妄意度量或以韶之石膽鍊金或用辰之砂銀燒丹𢷬治¶
<pb:CK-KZ_JY140_02p030b>¶
　五金鋾鍊八石以三黃爲同類淨赤銅爲輔樞其石與金非¶
　我同類安肯合我之炁而居我之身乎昔九江張相鍊丹服¶
　食洞賓憫其好道心切化一術士訪而救之張自[刀/貝]恃服丹¶
　己久必可飛昇畧不加禮洞賓頓去但見座間有詩云可惜¶
　九江張尙書服藥失明神氣枯不思還丹本無質翻餌金石¶
　何太愚後果雙目不見而終此輩皆[刀/貝]良才執滯不囘甘受¶
　盲師誤將金石指爲同類耗亡資財服食燒煉或至於終而¶
　不敢黜如彼等人以管窺天豈知天地間而有眞仙聖師[耳*卩]¶
　世人狃於慣常不自卑下訪問又不拔萃廣參耳隘目低烏¶
　足聽觀高遠之事[耳*卩]郤乃昻藏稱大丈夫是皆空[刀/貝]高妙之¶
<pb:CK-KZ_JY140_02p031a>¶
　良材失於自恃自滿耳¶

*** 　　三聖前識章第十三¶

若夫至聖不過伏羲始畫八卦效法天地文王帝之宗結體演¶
爻辭夫子庶聖雄十翼以輔之三君天所挺迭興更御時優劣¶
有步驟功德不相殊制作有所踵推度審分銖有形易忖量無¶
兆難慮謀作事令可法爲世定詩書素無前識資因師覺悟之¶
皓若褰帷帳瞋目登高臺火記六百篇所趣等不殊文字鄭重¶
說世人不熟思尋度其源流幽明本共居竊爲賢者談曷敢輕¶
爲書若遂結舌瘖絕道獲罪誅寫情著竹帛又恐泄天符猶豫¶
增嘆息俛仰綴斯愚陶冶有法度未可悉陳敷畧述其綱紀枝¶
<pb:CK-KZ_JY140_02p031b>¶
條見扶[疎-束+朿]¶

　八章言前郤違黃老者黃帝老子二大聖至此詳明三聖人¶
　之立言垂訓其尊崇前聖後聖之意囘視後之末學總無所¶
　知妄誕相高開口謗毁者其罪當何如哉經曰若夫至聖不¶
　過伏羲伏羲亦作庖羲亦作伏戲孔子翼曰古者庖羲氏之¶
　王天下也仰則觀象於天俯則觀法於地觀鳥獸之文與天¶
　地之宜近取諸身遠取諸物於是始畫八卦以通神明之德¶
　以類萬物之情文王結體演爻辭示西南得朋之妙何謂十¶
　翼以輔之易之書也伏羲畫卦文王繇辭周公爻辭共爲二¶
　篇曰正經仲尼於正經之後翼以十篇曰上彖傳下彖傳大¶
<pb:CK-KZ_JY140_02p032a>¶
　象傳小象傅繫辭傳上繫辭傳下文言傳說卦傳上中下十¶
　篇是爲十翼本釋易乃不曰釋而曰翼者以輔易之道也聖¶
　人上祖下法經自爲經翼自爲翼欲使後之學者知聖人不¶
　敢先於前聖亦不紊亂正經傳自商瞿至於費孟梁丘費之¶
　言曰彖辭所以解經乃分二翼於各卦之下費之易行聖經¶
　亂矣費直不明聖人不先不紊之意若聖經可紊則仲尼早¶
　分而釋之矣費傳至鄭康成鄭主費也鄭之言曰文言傳者¶
　所以釋乾坤二卦乃移於乾坤二卦之後至於王弼王弼主¶
　費鄭弼之言曰象傳所以釋爻乃移於各爻辭之後各添象¶
　曰彖曰字數百年間已三紊亂旣亂正經又失翼傳費直作¶
<pb:CK-KZ_JY140_02p032b>¶
　俑鄭王和之今之易非周易乃王弼之易也先賢欲復周易¶
　之翼多矣只如宋李燾晁說之歐陽修諸公皆嘗校定周易¶
　以爲古易燾曰周易十二篇始紊於費鄭大亂於王弼乃復¶
　校定名曰古易板於州學晁說之再定古易正經二篇十翼¶
　十篇已亡說卦二篇歐陽修曰秦火易之正經以卜筮存是¶
　則十翼之書㪚在人間漢文帝廣求文字十翼所存惟彖象¶
　繫辭文言耳後至漢宣帝時河上女子掘塜得易全書上之¶
　内說卦中下二篇污壞不可復識如是則十翼果亡二翼後¶
　人以序卦雜卦足十翼者非也其辭膚淺後之儒者惟相附¶
　和獨程氏有卓然之見其遺書曰序卦非易之藴此不合道¶
<pb:CK-KZ_JY140_02p033a>¶
　後橫渠以大匠一斧辨之更非是惟程氏知亡二篇也朱震¶
　曰獨乾一卦是周易之本文弼不敢紊朱熹曰周易上下兩¶
　篇經則伏羲之畫文王周公之辭并孔子所作之傳十篇凡¶
　十二篇中間頗爲諸儒所亂今悉整而正之定註爲經二卷¶
　傳十卷以復孔氏之舊自熹到今已二百年竟不復舊者其¶
　有以夫易非十翼則易之道何以明言辭何以通變動何以¶
　識制器何以象爲道而不通言辭則不得情性之感爲道而¶
　不知變動則不得金水之化爲道而不工制器則不得鼎爐¶
　之用爲道而不達吉凶則不得逆順之理翼曰易有聖人之¶
　道四焉者此也是以君子將有爲也將有行也問焉而以言¶
<pb:CK-KZ_JY140_02p033b>¶
　其受命也如響無有遠近幽深遂知來物夫幽深乃恍惚杳¶
　㝠之謂君子有爲有行必於恍惚杳㝠之中而遂知來物非¶
　天下之至精其孰能與於此仙翁謂十翼以輔之斯言盡矣¶
　聖人之用功均沾後世但恐學者無大福德無大智慧不足¶
　承當千般蔽阻無由見聞三聖迭興制作推度萬世師法伏¶
　惟至道天生聖哲奚有自悟必資師授縱[刀/貝]聰明謀慮忖度¶
　如有所障若有仁賢研心究竟忽得師旨心胸豁然猶如室¶
　中褰去帷帳分明洞達一似[耳*(宴-女+六)]中上登高臺何所不見人不¶
　求師奚自覺悟倘有所師先以叅同契一書辯之若句句能¶
　明章章洞曉方是眞正苟有一句懡㦬含糊便難信受若除¶
<pb:CK-KZ_JY140_02p034a>¶
　此書謂別有途可成道者此大誑人何以故此書文王周公¶
　孔子祖述伏羲者也故仙翁曰夫子庶聖雄萬世之下孰能¶
　超乎孔子也哉且黃帝陰符三百老子道德五千符合不差¶
　惟明此道是以老祖天師葛許浮𠀉諸仙皆從此入又如紫¶
　陽悟眞篇緣督子金丹難問等書皆祖參同也叅之佛典道¶
　經俱契於此若有人曰某師誰氏又復師誰其說如流問其¶
　參同多所不曉此皆地獄種子反謂至道不在文書誑妄盲¶
　引孰知此書參勘眞實方可下手况乎火記六百時節爻符¶
　密言妙語從首至尾鄭重而說人不熟思求其源流以達幽¶
　明共居之故此書爲賢者談曷肯輕述果若結舌道惡乎傳¶
<pb:CK-KZ_JY140_02p034b>¶
　盡露竹帛又泄天符猶豫增嘆息者猶乃獸名此獸性多疑¶
　居山聞有聲則豫上樹下上非一故不能自決者名之曰猶¶
　豫仙翁自說趦趄涉川畏隣自增咨嘆俛仰再三綴譔斯文¶
　也然陶冶後來有隱露法度其口訣未可悉陳但述綱[糸*巳]畧¶
　見枝條耳¶

*** 　　金丹刀圭章第十四¶

以金爲隄防水入乃優游金計有十五水數亦如之臨爐定銖¶
兩五分水有餘二者以爲眞金重如本初其三遂不入火二與¶
之俱三物相含受變化狀若神下有太陽氣伏蒸須臾間先液¶
而後凝號曰黃轝焉𡻕月將欲訖毁性傷夀年形體如灰土狀¶
<pb:CK-KZ_JY140_02p035a>¶
若明牕塵𢷬治并合之持入赤[刀/巴]門固塞其際會務令致完堅¶
炎火張於下晝夜聲正勤始文使可修終竟武乃陳候視加謹¶
愼審察調寒温周旋十二節節盡更須親氣索命將絕休死亡¶
魄魂[刀/巴]轉更爲紫赫然成還丹粉提以一丸刀圭最爲神¶

　仙翁鋪叙到此方言入室臨爐下手結丹以入鼎也上根者¶
　當明是書最有次第而不汎參同一書此章大有肯綮非此¶
　一章之詳後人如何下手修丹之流未遇師旨不知是書隱¶
　而且奧觀至此章渾如嚼蠟無入頭處只得猜爲五金八石¶
　煆煉之事到底無功反怨聖師謾語誠爲可憐今畧泄露永¶
　釋後疑以金爲隄防者大修行人參鍊九還金丹須明此金¶
<pb:CK-KZ_JY140_02p035b>¶
　乃西方兌中之金也先辦眞心求彼兌金立置壇墠常加謹¶
　護隄防固濟以待此金之生水也所生之水尤當推度而明¶
　辨之要知此水是先天之水[耳*卩]是後天之水[耳*卩]若是後天則¶
　水溷濁不可以鍊還丹若是先天之水又待其水之淸而用¶
　之也詩曰涇淸渭濁蓋涇水淸而渭水濁也修丹者待其涇¶
　水之淸優游防閑不可撓動是云水入乃優游此水之淸中¶
　有眞金周興嗣曰金生麗水淸之至也且要知其斤兩輕重¶
　而後用之蓋此兌金必約十五兩重者借近一斤之准則是¶
　云金計有十五也金重到十五兩則能生麗水矣何謂水數¶
　亦如之非言水亦十五兩要水與金相稱如十五兩之金必¶
<pb:CK-KZ_JY140_02p036a>¶
　能生多少之水故曰如之所以仙翁叮[口*寍]臨爐方定其銖兩¶
　若十五兩之金已生到五分之水則水過餘而不可用是云¶
　五分水有餘若兌金初生水到二分時乃眞可用是云二者¶
　以爲眞卽此二分之水必約十五兩之金是云金重如本初¶
　若水已到三分者亦不堪用是云其三遂不入若金水之數¶
　及時相等急以二分之火而合之是云火二與之俱金水火¶
　旣以相合則火受金炁復得水制結成還丹乃能變化而狀¶
　若神矣下手臨爐之工莫此爲要是以聖人年中取月而置¶
　金月中測日而聽潮日中擇時而應爻時中定火而行符何¶
　謂行符古聖先賢以鍊金丹爲一大件事也推度時節立攢¶
<pb:CK-KZ_JY140_02p036b>¶
　簇法以一年七十二候簇於一日以三百六十爻攢於一月¶
　以三十六符計一晝夜分俵十二時中是一時有六候比之¶
　求丹止用二候之久一時有一爻比之求丹不要半爻之頃¶
　一時有三符比之求丹止用一符之𨒪所謂單符單決者此¶
　也所以黃帝言陰符者此也故曰人知其神而神不知不神¶
　之所以神者此也修丹仙子於此一符之頃簇三千六百之¶
　正炁逆納胎中當斯之時奪天地之造化竊日月之精華地¶
　軸形心天關在手交龍虎兩[弓*𤣥]之炁𢷬金水一體之眞龜蛇¶
　盤結於丹爐烏免會行於黃道黑白交映剛柔迭興玉爐儲¶
　祥紫華映日熒惑守於西極朱雀炎於空中促水運金催火¶
<pb:CK-KZ_JY140_02p037a>¶
　入鼎伏蒸以太陽之炁結號黃轝之丹也夫初鍊金水之時¶
　隄防以𡻕月而計至於合丹之際止用一符之工夫久則毁¶
　性而傷丹一虧則傷夀年矣是云𡻕月將欲訖毁性傷夀年¶
　修丹一事本爲延夀登眞若差一髮反傷夀矣故仙翁誨後¶
　學必要愼密明牕塵者比丹之至微也𢷬治者陰陽之交鍊¶
　也持入者保而持之而收入也赤[刀/巴]門乃乾之戸丹從乾之¶
　戸而歸神室固塞者閉息也際會者九竅也皆要堅完而無¶
　所失炎火張於下晝夜聲正勤者蓋陽丹之初到其中有信¶
　乍得離中之火晝夜周流一身百節萬神悉皆聽命正宜勤¶
　勤内守使聲寂而意和炁勻而脉住丹始凝結始文使可修¶
<pb:CK-KZ_JY140_02p037b>¶
　者鍊丹之始用文火而修之其首尾則皆武火首用武火以¶
　鍊己終用武火以温養故鼎器歌曰首尾武中間文是也候¶
　視加謹愼者不可自取[疎-束+朿]慢泥丸有云工夫不到不方圓是¶
　也審察調寒温者勿爲人物所瞞紫陽翁曰調停火候托陰¶
　陽是也周旋以十二節終而復始直待添汞抽鉛鉛將盡汞¶
　亦乾七魄己死魂亦變是炁索命將絕休死亡魂魄也景象¶
　至此其[刀/巴]轉爲紫金赫赤之還丹也粉提以一丸刀圭最爲¶
　神者其小如一提之粉其小如一丸之藥黍大曰丸其輕如¶
　刀圭之七言至微也而其神妙有不可述也此章備言下手¶
　之功然細微元旨必師口傳孰能依文而成事哉先賢朱文¶
<pb:CK-KZ_JY140_02p038a>¶
　公欲聞至道不得師傳酷好此書迨衰病中答侍郎袁公書¶
　曰參同之書本不爲明易乃姑借此納甲之法以寓其行持¶
　進退之候文公該博如此爲無師指想爲納甲之法惡知此¶
　書直欲明周易之道故曰周易參同契况丹道行持進退之¶
　候並不用納甲之法也又書云近者道間不挾他書遂得熟¶
　玩參同粗能曉其文義蓋向來雖屢看率以無味棄去今乃¶
　始識頭緖然未得其作料孔穴夫元言密旨不可思議文公¶
　屢以無味棄去盲師郤要猜量又云異時每欲學之不得其¶
　傳無下手處則聖賢非師慧同孔孟奚自會[耳*卩]今人自滿自¶
　足妄猜妄爲若視前賢其罪多矣使熹得師指授大明聖人¶
<pb:CK-KZ_JY140_02p038b>¶
　易道必不固執爲卜筮之書也¶

*** 　　水火情性章第十五¶

推演五行數較約而不繁舉水以激火奄然滅光明日月相薄¶
蝕常在朔望間水盛坎侵陽火衰離晝昏陰陽相飲食交感道¶
自然名者以定情字者以性言金來歸性初乃得稱還丹吾不¶
敢虛說倣效聖人文古記題龍虎黃帝美金華淮南鍊秋石玉¶
陽加黃芽賢者能持行不肖母與俱古今道由一對談吐所謀¶
學者加勉力留念深思惟至要言甚露昭昭不我欺¶

　五行數者金木水火土推而爲三五一之數如鍊金丹則以¶
　鉛汞銀砂土爲五行而[酉*巳]合陰陽故水能滅火者謂陰能消¶
<pb:CK-KZ_JY140_02p039a>¶
　陽日月薄蝕必在朔望陰陽二者盛衰相侵若陰陽和兩相¶
　飲食則自然有交感之道矣金與水同名曰情木與火同字¶
　曰性情居西北性主東南東南曰我西北曰彼金水之情自¶
　然外來而尅木火木火之性乃内還而結金丹是之謂金來¶
　歸性初乃得稱還丹是此二句爲參同之骨髓也吾不敢虛¶
　說倣效聖人文者仙翁得聖人之的旨復獲古文龍虎經依¶
　法修煉而丹成乃譔此書以訓於後因厯叙黃帝之丹成曰¶
　金華淮南丹成曰秋石玉陽丹成曰黃芽丹成沖舉各立一¶
　名無非是此還丹也無非是先天一氣也無非同類之物也¶
　後人聞金華卽猜爲五金聞黃芽卽猜爲八石聞秋石卽猜¶
<pb:CK-KZ_JY140_02p039b>¶
　爲便溺豈知古聖先賢方便立名所煉之丹奚出陰陽之外¶
　而別有路[耳*卩]此道惟聖人爲能勤行自古迄今一道而已三¶
　教大聖必須同類方可施功故云古今道由一對談吐所謀¶
　除此一途更無他術後之來者勉力深思求師指示則知是¶
　書昭昭盡露不我欺矣上陽子曰參同契三篇體用不襍功¶
　妙非常參者參天地造化之體同者資同類生成之用契者¶
　合造化生成之功上篇叙煉丹之本末中篇列細微之密旨¶
　下篇補遺脫之法象上篇與龍虎上經表裏義合世疑龍虎¶
　經必後人祖參同契上篇述以爲經亦必有上中下三經也¶
　若無中下經則何以謂之上經聖人之心眾人豈識蓋上經¶
<pb:CK-KZ_JY140_02p040a>¶
　者首經之義此固非凡可測又况書中有古記題龍虎之句¶
　以是明之則上古之文何疑故云金碧古文眞人彭曉序謂¶
　仙翁不知師授誰氏得古文龍虎經盡獲妙旨乃約周易譔¶
　參同契三篇又云未盡纎微復作補塞遺脫一篇繼演丹經¶
　之元奧蓋仙翁初授眞人陰長生之旨後復師徐從事由是¶
　備悉元微仙傳載詳眞一又云書成密授靑州徐從事徐乃¶
　隱名而註之是則源流眞實奚辨此書之註何啻百餘惟彭¶
　曉王道爲優如曉得師授受觀其明鏡圖參同序亦已詳明¶
　而所註此書尙自碎雜故有畎澮殊流妍媸互起之語王道¶
　所釋尤爲曠涸今詳龍虎經言雖高古不若參同契之明且¶
<pb:CK-KZ_JY140_02p040b>¶
　决也其語幽元隱妙非得聖師叮[口*寍]下手之的孰敢擬議如¶
　金來歸性初乃得稱還丹之下便接吾不敢虛說倣效聖人¶
　文則知古聖大賢非有所師寍敢虛說[耳*卩]非師豈成是書也¶
　非師怎合造化也留此書於世者聖心道眼也天梯河筏也¶
　修行人仰頼也世無此書則皆趨旁門邪徑使盲師俗子架¶
　空揑怪相牽引動挽入地獄爾世非此書則天地之間無修¶
　行之旨無聖人之道也己欲成天下之舋舋者其何以哉留¶
　念深思惟仙翁其天矣大凡註書註者釋也其書隱奧難見¶
　解釋以曉後來故必得一書之本意必超前人之心地明徹¶
　洞達所註過於所作之書方可註釋否則彼處又不詳此處¶
<pb:CK-KZ_JY140_02p041a>¶
　又不解返誤郤後人智慧低隘了方來耳目莫謂後之來者¶
　不如今也倘天生聖哲欲正救之則被其濁亂轉不得分其¶
　淸歸其正矣其它經書尙可如此書者伯陽面拜陰徐二眞¶
　人至道之正其高製雄辭幽藏奧旨一字不苟况以金丹之¶
　法之妙鼎器之穴之用何啻百件伯陽止以金來歸性初一¶
　語皆盡宋儒未達不肯明周易之道總看爲卜筮之書暗藏¶
　郤羲文周孔神聖之心黯郤乾坤順逆造化之道枉屈伯陽¶
　踵製元言之諦今若不曉露些孔竅則四聖人之心萬世莫¶
　伸大易之道萬世莫明豈知至要之言甚露昭昭不我欺之¶
　切切也¶
<pb:CK-KZ_JY140_02p041b>¶
¶	
<pb:CK-KZ_JY140_02p042a>¶

** 　中卷¶

*** 　　陰陽精氣章第十六¶

乾坤剛柔配合相包陽秉陰受雄雌相須須以造化精炁乃舒¶
坎離冠首光曜垂敷元冥難測不可畫圖聖人揆度叅序元基¶
四者混沌徑入虛無六十卦周張布爲輿龍馬就駕明君御時¶
和則隨從路平不邪邪道險阻傾危國家¶

　上篇十五章煉丹次第首尾已明此篇重述細微逐章條列¶
　迺九還大丹之合用後學之士必須深造洞曉不可依違苟¶
　且恐差毫髮則不成丹上陽子分此中篇爲十五章者列其¶
　十五事也此章獨明陰陽精炁四者何謂乾坤剛柔孔子翼¶
<pb:CK-KZ_JY140_02p042b>¶
　曰乾陽物也坤陰物也陰陽合得而剛柔有體以體天地之¶
　機以通神明之德故夫乾之爲德剛健中正純粹以精也坤¶
　之爲德柔順利貞君子攸行是乾坤配合者金丹之道也惟¶
　君子爲能攸行小人反是昔孔子曰吾未見剛者或對曰申¶
　棖子曰棖也欲焉得剛剛之義大矣哉小人勉强一時剛健¶
　又豈能中正旣不得中正又焉能純粹其精也[耳*卩]剛之爲物¶
　乾也動而直故易知柔之爲物坤也動而闢故易從易知則¶
　有親易從則有功親而功成可大可久此聖賢之德業也能¶
　成位乎剛柔之中者其金丹之道乎所以乾陽之德主乎秉¶
　與坤陰之德專乎含受蓋雄雌相須憑精炁精炁舒布要雌¶
<pb:CK-KZ_JY140_02p043a>¶
　雄翼曰精炁爲物游魂爲變爲物者順行而生生人生物也¶
　爲變者逆用而成成佛成仙也何謂坎離冠首夫乾剛交坤¶
　乾乃中虛而爲離坤柔承乾坤乃内實而爲坎是以坎離繼¶
　乾坤而冠陰陽之首且得剛柔之正離中日光坎中月耀垂¶
　輝於下元妙杳冥難可測識不可畫圖惟聖人爲能揆度而¶
　參贊序述其元基此義與前元精眇難睹推度效符證意同¶
　何謂四者混沌蓋陰陽精炁四者包於虛無之竅乃行六十¶
　卦張布以爲輿也坤爲牛爲輿乾爲龍爲馬是乾坤合德而¶
　龍馬就駕天下治平而明君御時金液還丹與是同道何哉¶
　蓋龍爲東方木汞馬卽南方砂火龍馬得西方之金虎以生¶
<pb:CK-KZ_JY140_02p043b>¶
　北方元武之水故凝精含炁而成形就駕矣和則隨從路平¶
　不邪者明君之御政若行於大路不勞擾於民和氣隨時應¶
　稍有不由正路或更邪佞以蔽賢嫉能其國將危矣故九齡¶
　往而國忠進安史始萌秦檜用而岳飛亡燕雲莫復正人力¶
　爲國者惟恐國之權不在君小人只爲身者惟恐國之柄不¶
　屬已君子小人無世不有君子當和而容小人小人宜隨而¶
　從君子則國無傾危而天下治矣比之修煉以和爲先和則¶
　事皆隨心而應翼曰和兌之吉行未疑也事旣和已必正其¶
　心必誠其意必防其虞則無險阻而不傾喪其丹毫髮之差¶
　可不愼乎後二十八章重明四者尤詳¶
<pb:CK-KZ_JY140_02p044a>¶

*** 　　君子居室章第十七¶

君子居其室出其言善則千里之外應之謂萬乘之主處九重¶
之室發號出令順陰陽節藏器俟時勿違卦月屯以子申䝉用¶
寅戌餘六十卦各自有日聊陳兩象未能究悉立義設刑當仁¶
施德逆之者凶順之者吉按厯法令至誠專密謹候曰辰審察¶
消息纎芥不正悔吝爲賊二至改度乖錯委曲隆冬大暑盛夏¶
霜雪二分縱橫不應漏刻水旱相伐風雨不節蝗蟲湧沸羣異¶
旁出天見其怪山崩地裂孝子用心感動皇極近出已口遠流¶
殊域或以招禍或以致福或興太平或造兵革四者之來由乎¶
胸臆動靜有常奉其繩墨四時順宜與炁相得剛柔斷矣不相¶
<pb:CK-KZ_JY140_02p044b>¶
涉入五行守界不妄盈縮易行周流屈伸返覆¶

　此章最爲入室之初防閑細密煉丹之難等等如是聖人特¶
　以君子喻之是易之繫辭曰君子居其室出其言善則千里¶
　之外應之况其邇者乎又曰言行君子之樞機樞機之發榮¶
　辱之主也言行君子之所以動天地也又曰擬之而後言議¶
　之而後動擬議以成其變化上陽子曰道本無言非言何由¶
　顯道謂無言者有德之士言不可以不愼也况行道修丹之¶
　士乎老子曰知者不言言者不知故逞乾慧無所知者其發¶
　言論辯無非求知也眞師則能察其誑妄淺器必不輕論紫¶
　陽公云雖鼎鑊在前刀鋸加頸亦不敢言若是眞實行道之¶
<pb:CK-KZ_JY140_02p045a>¶
　器惡可不言且入室採藥切忌輕言果若不言則何以得其¶
　藥之眞泥丸有云言語不通非眷屬工夫不到不方圓仙翁¶
　乃引仙聖之言而又伸之此謂萬乘之主處九重之室發號¶
　出令順陰陽節言求丹必順陰陽節候卽一陽來復之際藏¶
　器待時勿違卦月言採藥必待月現震生卽三日出庚之時¶
　屯以子申乃水生旺之處䝉用寅戌乃火生庫之位其六十¶
　卦各有其日聊陳二卦卽屯䝉也未能究悉者仙翁自謂未¶
　能盡究詳悉蓋元奧要口授故經云非世上之常辭上聖已¶
　成眞人通元究微能悉其意此言未能究悉者世無上聖之¶
　資豈能行此道而成眞人哉立義設刑所以防其欺詐當仁¶
<pb:CK-KZ_JY140_02p045b>¶
　施德所以誘其歡心逆之者凶順之者吉按依法度厯明號¶
　令用須至誠行宜專密也謹候日辰者一年止在一月一月¶
　止有一日一日止在一時一時止用一符審察消息者必要¶
　知其兌金所生之水淸濁分數倘毫釐有差纎芥不正必招¶
　責悋賊害丹爐如此乖錯則陰陽差忒二至改度隆冬反爲¶
　大暑盛夏而有嚴霜春秋二分以縱橫晨夜刻漏而不應雨¶
　暘愆伏怪異多端如上咎徵皆喻臨爐一差百錯總因煉已¶
　無功致斯乖變愚者不責於已反怨丹經若是大根方寸眞¶
　實自悔自悋誠心愈勵精勤不退一念通天自有仙助臨事¶
　必成亦猶孝子誠心方能感動皇極心者神之舍心實則神¶
<pb:CK-KZ_JY140_02p046a>¶
　明自來言乃心之聲言孚則情性相感語雖道出已口聲傳¶
　遠播他方敗則招殃成則致福事乖則或造兵革事濟則身¶
　樂太平成敗乖濟四者皆由人心所爲動靜不妄必依繩墨¶
　則四時應炁相求剛柔和五行正大易之道周流返覆無不¶
　順矣如上譬喻要修丹者專心致志慮其危殆而謹防之蓋¶
　此丹道不特由我亦由乎天天若或違當以財寶精誠感之¶
　不可有逆天道能順天道金丹成矣故同人先號咷而後笑¶
　翼曰君子之道或出或處或默或語二人同心其利斷金同¶
　心之言其臭如蘭同人之卦者同心之人也其卦一陰而五¶
　陽夫陰多陽少則陽爲主陽多陰少則陰爲主是以同人以¶
<pb:CK-KZ_JY140_02p046b>¶
　孤陰而同乎老陽也故欲得乎同人之心必以利而斷之方¶
　得同人之言也是以君子愼密委曲者惟不妄言而又託言¶
　語以爲之階成丹之道之難可不奉順而謹之乎¶

*** 　　晦朔合符章第十八¶

晦朔之間合符行中混沌鴻濛牝牡相從滋液潤澤施化流通¶
天地神明不可度量利用安身隱形而藏始於東北箕斗之鄉¶
旋而右轉嘔輪吐萌潛潭見象發散金光昴畢之上震出爲徵¶
陽炁造端初九潛龍陽以三立陰以八通三日震動八日兌行¶
九二見龍和平有明三五德就乾體乃成九三夕惕虧折神符¶
盛衰漸革終還其初巽繼其統固濟操持九四或躍進退道危¶
<pb:CK-KZ_JY140_02p047a>¶
艮主進止不得逾時二十三日典守[弓*𤣥]期九五飛龍天位加喜¶
六五坤承結括終始[韋*昷]養眾子世爲類母上九亢龍戰德於野¶
用九翩翩爲道規矩陽數已訖訖則復起推情合性轉而相與¶
循環璇璣升降上下周流六爻難可察覩故無常位爲易宗祖¶

　此章象一月之晦朔[弓*𤣥]望以比煉丹之行爻合符蓋一年十¶
　二度晦朔[弓*𤣥]望天上太陰有十二度與太陽合璧人間少陰¶
　有十二度以隱形看經此陰陽之正也惟少陰也溟𣸉杳冥¶
　不可度量聖人測之優游太極方擬合符始可行中故號先¶
　天天上之太陰每會太陽日月合符月在日之下日在月之¶
　上月受正日之精光其光向天非人可見亦猶男女交合男¶
<pb:CK-KZ_JY140_02p047b>¶
　在上女在下女爲男覆而不可見當此晦朔月在日之下輝¶
　光未分比人間之少陰也太極混沌之時先天鴻濛之内經¶
　罷符至初三庚方微陽將生陽牡陰牝相從配合其中滋液¶
　潤澤自然施化流通天地神明不可度量也夫大道者非聖¶
　賢之資則不能運行翼曰與天地合其德與日月合其明四¶
　時合其序鬼神合其吉凶　　金丹之神妙雖天地不能測¶
　度雖神明不能猜量何哉金丹乃先天之炁聖人善與天地¶
　合德逆施造化以生此炁也聖人能與日月合明顚倒用功¶
　以行此炁也聖人巧與四時合序以用此炁而寒暑不相拘¶
　聖人潛與鬼神合吉凶以成此炁而鬼神見情狀故天地神¶
<pb:CK-KZ_JY140_02p048a>¶
　明且不可度量惟聖人爲能也利用安身隱形而藏此何謂¶
　也坤道也坤之爲用坤宮有土土制坎水善利萬物而不爭¶
　者水之用也聖人能逆用之乃得水之利易之用六利用永¶
　貞者坤之德也始於東北箕斗之鄉何謂也每朔月與日會¶
　必於箕斗之鄉箕斗爲艮艮之爲卦陰侵陽也號曰鬼路月¶
　每至此而失其明故曰喪朋有若世人順行五行生老病死¶
　寒暑代謝也旋而右轉者天道左運日月星辰悉皆右轉月¶
　至此鄉必晦而會如璧如圭一日二日旋而右至於庚方精¶
　光纔吐魄乃生焉畢月昴日月借日光光吐於下如乾陽初¶
　生坤之下爲震象初三之夕一陽二陰乾之長男得時行道¶
<pb:CK-KZ_JY140_02p048b>¶
　故三日震動也初八上[弓*𤣥]一陰二陽坤之少女兌受丁火代¶
　坤行道以主其事陰陽和平神明乃生故曰八日兌行也三¶
　五爲望月全陽輝故曰三五德就乾體乃成如上爻符比丹¶
　鼎中已得金水太陰映日而生精魄人身象月而生金丹鼎¶
　中有丹夕惕若厲滿則愼溢盛則恐衰惟聖人爲能愼終如¶
　始巽繼其統固濟操持徐運陰符包褁陽炁艮主進止符滿¶
　下[弓*𤣥]漸結漸凝天位加喜抽添鉛汞鉛盡汞乾六五坤承結¶
　括終始鉛汞俱化金丹已成雖以一月喻其行持功要十月¶
　方擬成形功滿則三年功高則一[糸*巳]在人積行何如耳若夫¶
　大聖人再造陰陽推情合性轉而相與別立丹爐復造九鼎¶
<pb:CK-KZ_JY140_02p049a>¶
　大丹亦如璇璣復建於子比十二爻周於一月晦而至朔朔¶
　則届爽初陽再動於復卦矣故云故無常位爲易之宗祖也¶

*** 　　爻變功用章第十九¶

朔旦爲復陽炁始通出入無疾立表微剛黄鍾建子兆乃滋彰¶
播施柔暖黎蒸得常臨爐施條開路正光光耀漸進日以益長¶
丑之大呂結正低昻仰以成泰剛柔並隆陰陽交接小往大來¶
輻輳於寅運而趨時漸厯大壯俠列卯門榆莢墮落還歸本根¶
刑德相[刀/貝]晝夜始分夬陰以退陽升而前洗濯羽翮振索宿塵¶
乾健盛明廣被四隣陽終於已中而相千姤始[糸*巳]序履霜最先¶
井底寒泉午爲甤賓賓伏於陰陰爲主人遯世去位收歛其精¶
<pb:CK-KZ_JY140_02p049b>¶
懷德俟時棲遲昧冥否塞不通萌者不生陰伸陽屈沒陽姓名¶
觀其權量察仲秋情任畜微稚老枯復榮薺麥芽孽因冐以生¶
剝爛肢體消減其形化炁旣竭亡失至神道窮則返歸乎坤元¶
恆順地理承天布宣元幽遠𣺌隔閡相連應度育種陰陽之元¶
寥廓恍惚莫知其端先迷失[車*丸]後爲主君無平不陂道之自然¶
變易更盛消息相因終坤復始如循連環帝王承御千載常存¶

　上章言一月晦朔[弓*𤣥]望採煉成丹之象此章比一年十二月¶
　功行之象其初得丹比爲復卦復者一陽伏五陰也聖賢攸¶
　行此道則超凡入聖邪人若行此道則失命而喪身文王故¶
　曰朋來無咎返覆其道七日來復利有攸往朋來者有朋自¶
<pb:CK-KZ_JY140_02p050a>¶
　遠方來也無咎者有益而無損也返覆其道者用易之道也¶
　顚倒而行也七日來復者月隱其光七日再吐亦猶人　經¶
　動七日而陽初生利有攸往者善進而無失東京賦云日月¶
　會於龍𧲖者(𧲖音闘尾星也)謂陽將復孔子曰復其見天地之心乎¶
　世人不知天地之心老子號此心爲元牝之門雲房指此心¶
　爲生門死戸易曰雷在地中復先王至日閉關商旅不行后¶
　不省方雷乃剛陽地乃柔陰以剛陽在柔陰之中復彼先天¶
　之炁先王至此日行此道則閉關而不省方得專心而致志¶
　商旅者雜泛也不行者當絕其雜泛之事專行其道故象傳¶
　曰不遠之復以修身也又曰中行獨復以從道也朔旦爲復¶
<pb:CK-KZ_JY140_02p050b>¶
　陽炁始通者聖人之心一也復者先伏而後能復也陽之始¶
　炁出入相通且無疾害立表微剛者乾動而直也黃鍾之律¶
　陽月建子兆者眾庶也始也庶物生此陽炁昔始滋彰播施¶
　柔暖黎蒸得常者黎蒸之眾得復柔暖一陽之炁皆能復其¶
　常道也上陽子曰作丹之妙其要在此切毋輕忽也學道巳¶
　得師訣須曉三關三候何也預營壇墠先採藥物旣得藥物¶
　出入相通行煉已功柔暖播施微温直透此爲初關第一候¶
　也臨御丹爐施條接意闢開道路不僭不狂分彩和光愈低¶
　愈下大呂應丑曰景漸長是爲中關第二候也大簇律臨仰¶
　以成泰泰之爲卦地上於天陰若居上水能潤下陽居於下¶
<pb:CK-KZ_JY140_02p051a>¶
　火臨照上故咸之翼曰柔上而剛下二炁感應以相與止而¶
　說男下女上是以亨利貞夫五行顚倒天地成寶柔施於前¶
　饒他爲主剛施於後我反爲賓牡初小往牝乃大來金炁相¶
　須陽全乾體此云剛柔並隆陰陽交接是爲下關第三候也¶
　漸厯大壯凝結還丹俠列卯門榆莢歸根刑德相[刀/貝]晝夜始¶
　分言丹之兆落在黃庭以防以養宜愼宜專夬之爲卦陰以¶
　決別陽炁旣囘金丹懷孕乾健盛明金炁已純陽終於已運¶
　行陰符姤承乍包陽無走𨓜陽復得陰陰爲主人坤之爲化¶
　初六履霜井底寒泉陰炁下來六月爲之歛精俟時否届七¶
　月陰陽不通陰伸陽屈陽炁内明八月觀象量察秋情任畜¶
<pb:CK-KZ_JY140_02p051b>¶
　微稚若麥之蘖老枯復榮若薺之芽化炁旣竭剝消其形道¶
　窮則返歸乎坤元一來一往恆順承天此書譔作深有法度¶
　或序冐頭或括結尾無冐頭者結尾括之無結尾者冐頭總¶
　之卽如此章是無冐頭而以結尾括之其首句曰朔旦爲復¶
　復而臨臨而泰泰而大壯壯而夬夬而乾乾而姤姤而遯遯¶
　而否否而觀觀而剝剝而坤尾郤結曰元幽遠𣺌隔閡相連¶
　只此兩語最爲簡易元幽遠𣺌者陰陽二物至元極幽不可¶
　摸捉至遠極𣺌不可思議而其造化功倍天地隔閡相連者¶
　二物間隔動幾萬里若得黃婆以媒合之則雖至遠而至近¶
　也是以兩物應度而育種爲陰陽之元聖人用之而行其道¶
<pb:CK-KZ_JY140_02p052a>¶
　寥廓恍惚而不足捉摸者未容度量聖人推之以逆其用也¶
　先迷失[車*丸]後爲主君者柔順利貞君子攸行先迷失道後順¶
　得常此十翼之辭也仙翁引而詳之中言陰爲主人末曰後¶
　爲主君皆坤之利地之道也無平不陂道之自然水之至平¶
　瀦爲淵陂畔岸不流陂若盈科則水自汛以水喻道自然之¶
　理變易更盛猶復至乾消息相因如姤至坤故云終坤復始¶
　如循連環也帝王承御千載常存者若帝王能承御乾坤逆¶
　順之道則千載之夀亦未爲多若功崇行著白日升天亦分¶
　内事昔黃帝一世爲民修世間福再世乃得爲臣復修出世¶
　功德三世乃得爲君遂捐天下離棄萬幾尋山水幽絕處得¶
<pb:CK-KZ_JY140_02p052b>¶
　鼎湖之君山煉此九還大丹丹成之後白日乘龍而上升也¶
　按君山卽洞庭湖湖中有山因黃帝煉丹故號曰君山也¶

*** 　　養性立命章第二十¶

將欲養性延命郤期審思後末當慮其先人所秉軀體本一無¶
元精雲布因炁託初陰陽爲度魂魄所居陽神日魂陰神月魄¶
魂之與魄互爲室宅性主處内立置鄞鄂情主營外築垣城郭¶
城郭完全人物乃安爰斯之時情合乾坤乾動而直炁布精流¶
坤靜而翕爲道舍廬剛施而退柔化以滋九還七返八歸六居¶
男白女赤金火相拘則水定火五行之初上善若水淸而無瑕¶
道之形象眞一難圖變而分布各自獨居類如雞子白黑相符¶
<pb:CK-KZ_JY140_02p053a>¶
縱廣一寸以爲始初四肢五臟筋骨乃俱彌厯十月脫出其胞¶
骨弱可卷肉滑若鉛¶

　此章言人先須養性乃可修命且性者何也乾之物也人能¶
　養之則乾陽不虧精從内守炁自外生可以煉丹可以入聖¶
　世人莫知性命兩者爲一何物或猜性是靈明知覺或以性¶
　爲肉團頑心或認思想識神爲性或指不可捉摸爲性或以¶
　頑空爲性或以令爲命他豈知杳杳㝠㝠之物爲命又焉知¶
　生生化化之門爲命惟只盲猜夢想怎達聖人之道哉黃帝¶
　曰天性人也人心機也君子得之固窮小人得之輕命孔子¶
　曰窮理盡性以至於命孟子曰存其心養其性所以俟天命¶
<pb:CK-KZ_JY140_02p053b>¶
　也夭夀不貳修身以俟之所以立命也聖人之道傳至孟子¶
　忒殺分明翼曰昔者聖人作易也將以順性命之理是以立¶
　天之道曰陰與陽立地之道曰柔與剛立人之道曰仁與義¶
　上仙云修性不修命如何能入聖修命先修性方入修行徑¶
　人言釋氏修性道家修命天下豈有二道哉是不參孟子存¶
　心養性修身立命之道蓋欲立命先養其性若不悟性焉能¶
　知命故中庸天命之謂性率性之謂道是以聖人無兩心也¶
　此謂將欲養性延命郤期世人不知何者爲養性洞賓乃以¶
　煉丹以曉之不知何者爲立命張許乃以煉丹以喻之惟精¶
　惟一允執厥中此養性也男女媾精萬物化生此立命也積¶
<pb:CK-KZ_JY140_02p054a>¶
　精累炁此養性也流戊就已此立命也審思後末者人[刀/貝]聰¶
　慧執僻不囘謂有生必有死奚有長生也哉聖仙與佛皆天¶
　所生師豈能授人豈能爲是不審思甘分守死當慮其先者¶
　慮卽念也當念我身從何而有若云父母陰陽之炁所生則¶
　陰陽之炁必可延命必可成仙佛矣故修大丹與生身受炁¶
　之初渾無差別但有逆順耳仲尼曰未知生焉知死聖人明¶
　性命之所以死生示陰陽之道緣何逆順故順而生物者人¶
　也逆而生丹者聖也此之謂元精雲布因炁託初何謂陰陽¶
　爲度魂魄所居蓋陰陽以魂魄爲體魂魄就陰陽爲舍離爲¶
　日魂坎爲月魄魄乃陰中之陽戊土專之魂乃陽中之陰已¶
<pb:CK-KZ_JY140_02p054b>¶
　土直之魂魄互爲室宅陰陽兩相交通性主實精於内立置¶
　鄞鄂情主伏炁於外築垣城郭城者何也承華之包也郭者¶
　何也煉丹之室也當斯之時乾之性動而直則精炁合體坤¶
　之情靜而翕爲道舍廬剛而直者一施則退柔而化者布潤¶
　以滋丹產於鼎還返成功所謂九還者地四生金天九成銀¶
　龍虎相交金銀之炁復還鼎中故云九還其七返者地二生¶
　火天七成砂魂魄相戀砂火之精返照鼎中故云七返八歸¶
　者天三生木地八成汞戊已一合木汞之眞歸煉鼎中故云¶
　八歸曰六居者天一生水地六成鉛情性相感鉛汞之妙囘¶
　居鼎中故云六居男白女赤金火相拘男屬靑龍之木受兌¶
<pb:CK-KZ_JY140_02p055a>¶
　金之炁煉而返白女屬白虎之金被離火之精鍊而還赤也¶
　則水定火者壇墠精嚴藥物眞正須則其水之多少而抽添¶
　之約其火之老嫩而烹煉之此時爲五行造化之初上善若¶
　水者水中有金能生麗水探其至淸全無撓動無質無瑕方¶
　能變化是云上善道之形象者男女卽道之形乾坤乃道之¶
　象形與象之中能生眞一之炁迺不可以畫其形而圖其象¶
　也故此形此象各任化機分布而居秉生秉殺甲乙自東而¶
　游庚辛自西而舍故云各自獨居也類如雞子者還丹有形¶
　也黑白相符者陰陽得匹也縱廣一寸者丹結之初來如[禾/&#xE603;]¶
　米之微漸覺一寸之廣非但神室充裕緼遍四肢潤澤五臟¶
<pb:CK-KZ_JY140_02p055b>¶
　筋骨一皆快暢十月功滿丹已成形脫去其胞號曰陽神陽¶
　神之象乃先天之炁結成骨故可卷而軟肉比鉛華而滑非¶
　若後天之精血以成人物者其骨重肉滓不能變化肉滑若¶
　鉛鉛猶鉛粉亦曰鉛華俗言水粉潔白軟滑女婦以此飾面¶
　尙增光彩况此陽神乃先天眞鉛之炁以凝結而成其形乎¶
　此與第六章内以養巳相應¶

*** 　　二氣感化章第二十一¶

陽燧以取火非日不生光方諸非星月安能得水漿二炁元且¶
遠感化尙相通何况近存身切在於心胸陰陽[酉*巳]日月水火爲¶
效徵¶
<pb:CK-KZ_JY140_02p056a>¶
　陽燧者陽之物也其中有炁故感日而能生火方諸者陰之¶
　物也其中有精故感月而能生水日月在天之高遠陽燧方¶
　諸之至微陰陽二炁尙相感化况乎人身眞陰眞陽切在心¶
　胷可親可密近而易求安有相通而不感化哉緣以後之人¶
　不得其道耳人身之陰陽以比天上之日月諸燧之水火以¶
　喻人身之精炁無情之物尙爾相通有情有靈自然交感且¶
　天地間最靈者人也雖至賤至愚者皆知陰陽化育之理不¶
　待教令而使之然一切愚迷但知順行以生人物至於逆用¶
　非師罔通蓋逆用陰陽之道乃煉精伏炁以成丹也此章單¶
　明陰陽二炁以相感通而成造化也¶
<pb:CK-KZ_JY140_02p056b>¶

*** 　　關鍵三寶章第二十二¶

耳目口三寶閉塞無發通眞人潛深淵浮游守規中旋曲以視¶
聽開闔皆合同爲已之樞轄動靜不竭窮離炁内營衞坎乃不¶
用聰兌合不以談希言順鴻濛三者旣關鍵緩體處空房委志¶
歸虛無無念以爲常證難以推移心專不縱橫寢寐神相抱覺¶
悟候存亡顏[刀/巴]浸以潤骨節益堅强排郤眾陰邪然後立正陽¶
修之不輟休庶炁雲雨行淫淫若春澤液液象解冰從頭流達¶
足究竟復上升往來洞無極怫怫被谷中反者道之驗弱者德¶
之柄耕耘宿[禾*嵗]污細微得調暢濁者淸之路昏久則昭明¶

　此章詳明煉丹入室之密旨學者得師口訣便須誦此章萬¶
<pb:CK-KZ_JY140_02p057a>¶
　遍句句熟玩字字尋詳勿輕易讀過去一字不透不能成丹¶
　蓋此一章乃參同契着緊合尖處其中有不以語言泄露者¶
　上天所寶也且夫人生於世性無有不善及乎年旣長非[刀/貝]¶
　上聖之資介然自守者鮮淫朋妄友牽誘於外聲[刀/巴]嗜慾迷¶
　惑於内六根門頭[刀/巴][刀/巴]皆愛日用夜作件件𢦤賊最苦毒者¶
　耳目口也耳聽乎聲目視乎[刀/巴]口嗜乎味由此之故福從[刀/巴]¶
　敗害隨聲至病因口入夢生醉死遞遞何窮學士多不能成¶
　道者皆被耳目口三者隣朋互誘汨喪其眞仙翁以耳目口¶
　爲三寶者尊重而不敢輕放是用閉塞勿令發通入室之際¶
　大用現前六根大定方可採煉眞人卽已土也潛深淵者用¶
<pb:CK-KZ_JY140_02p057b>¶
　己土去尅水以求丹浮游守規中者規中名造化窟也若煉¶
　大丹於此一符之頃切須愼密浮游者常靜而又常應暫時¶
　不離此用守者勤勤内照誠有所待也此兩句又爲參同契¶
　中合尖處用一下大斧底工夫相似是以眞仙聖師所出元¶
　言法語萬世莫能猜之上陽子因盡泄之者但願人人皆明¶
　此道而行之也旋曲以視聽者非蠢然之閉塞也内能旋曲¶
　委宛微愼而視聽之使戊土之開闔不隱不瞞與已土以合¶
　同若吞若㗖已之爲性顚倒猖狂必得戊土爲其樞轄是云¶
　爲已之樞轄何謂動靜不竭窮蓋已之爲道其動也直其靜¶
　也專若善用之不致窮竭離炁内營衞目光内照也坎乃不¶
<pb:CK-KZ_JY140_02p058a>¶
　用聰耳須内聽也兌合不以談希言而調息以順鴻濛之施¶
　化惟此三者善於關鍵方可緩體處於空房緩體者優游而¶
　不勞空房者嚴淨而不雜委志歸虛無蓋虛無者炁之所生¶
　處也是曰先天一炁自虛無中來要得此炁必當委曲志慮¶
　以求之也無念以爲常無念二字最爲受用眞人潛深淵無¶
　念以應之浮游守規中無念以候之呼吸相含育無念以致¶
　之三性旣會合無念以入之能應能候能致能入其功惟多¶
　故以爲常也證難以推移者戊之爲物號曰白虎虎之爲變¶
　易動難安若以已土會之切毋縱橫推移心或不專恐生災¶
　異前云無念此又云心專不縱橫可不諦思之乎寢寐神相¶
<pb:CK-KZ_JY140_02p058b>¶
　抱者心不縱橫又不推移於斯寢寐之頃神炁自相抱一又¶
　須常覺而常悟候其一炁之存亡煉丹之功用力至此方自¶
　知驗予往昔得師之旨此叚以爲甚難近從大羅山之陰行¶
　此大功始覺易也大要修之而不輟休方能成就其全功也¶
　故仙翁自明採取燒煉之時不可毫髮差忒自顏[刀/巴]浸以潤¶
　而下句句緊用着無一句放閒皆得丹之後有自然之效見¶
　種種之驗凡修此道者居五濁惡世修出世間法人行之不¶
　輟久則功必成勿因小魔障中道而棄之是云濁者淸之路¶
　昏久則昭明證聖成仙指日可冀功最神速故名之曰神丹¶

*** 　　傍門無功章第二十三¶
<pb:CK-KZ_JY140_02p059a>¶

世人好小術不審道淺深棄正從邪徑欲𨒪閼不通猶盲不任¶
杖聾者聽宮商沒水捕雉兔登山索魚龍植麥欲獲[禾/&#xE603;]運規以¶
求方竭力勞精神終年無見功欲知伏食法事約而不繁¶
　世人好小術小術不是道器局若淺小不可聞大道道大包¶
　天地道深濶如海人固不可聞先被盲師毒先入言爲主正¶
　道無由聞旁門好採戰棄正從邪徑服藥求輕舉欲速閼不¶
　通精竭不養性猶盲不任杖借道咨談辯如聾聽宮商沒水¶
　捕雉兔何不參同類五行不顚倒登山索魚龍枯坐以求仙¶
　植麥欲獲[禾/&#xE603;]無爲若辦道運規以求方如上種種爲竭力勞¶
　精神若不遇聖師終年無見功欲知伏食法古仙語不繁伏¶
<pb:CK-KZ_JY140_02p059b>¶
　炁不服炁服炁須伏炁服炁不長生長生須伏炁斯言眞妙¶
　訣以詔高上人¶

*** 　　流珠金華章第二十四¶

太陽流珠常欲去人卒得金華轉而相因化爲白液凝而至堅¶
金華先唱有頃之間解化爲水馬齒瓓玕陽乃往和情性自然¶
廹促時陰拘蓄禁門慈母養育孝子報恩嚴父施令教勅子孫¶
五行錯王相據以生火性銷金金伐木榮三五與一天地至精¶
可以口訣難以書傳子當右轉午乃東旋卯酉界隔主客二名¶
龍呼於虎虎吸龍精兩相飲食俱相貪便遂相啣嚥咀嚼相呑¶
熒惑守西太白經天殺氣所臨何有不傾狸犬守鼠鳥雀畏鸇¶
<pb:CK-KZ_JY140_02p060a>¶
各得其功何敢有聲不得其理難以妄言竭殫家產妻子饑貧¶
自古及今好者億人訖不諧遇希有能成廣求名藥與道乖殊¶

　此章分明指示流珠金華爲陰陽之二物復示燒煉之密旨¶
　其間透露大爲詳切可以口訣難以書傳是也上陽子乃重¶
　宣此義而爲偈言太陽流珠離有日烏離宮姹女非[刀/巴]非珠¶
　太陽隱明實稱乾父砂中有汞汞爲砂祖世人緣因六賊引¶
　逼劂鑿流珠或𣺶(音嘶龍所吐涎也)或𨓜金本居兌寓坎生華坎之¶
　眞水乃尅離砂汞被金水制伏轉變化爲白液應時燒煉金¶
　返居前吐華先唱眞土云已已須神王己曰地神擁一玉局¶
　陞於高座[日/恭]露雙足金華化水有頃之間[刀/巴]如馬齒鍾乳瓓¶
<pb:CK-KZ_JY140_02p060b>¶
　玕乾陽爲賓往以求友陽性陰情譆(音熈暖也)相蟠糺陰被陽廹¶
　陽被陰促彼促我廹時陰拘畜兩腎之間號曰禁門一陰一¶
　陽一乾一坤慈母云金金生坎水水卽金公水稱孝子嚴父¶
　云木木生砂汞子又生孫子繼孫踵慮不精專嚴施號令五¶
　行錯王顚倒尅應鉛汞砂銀相據於土火盛生土土爲金母¶
　火王銷金木畏金刑金被火伐木乃敷榮東南同五木三火¶
　二西北同五水一金四中央戊己是曰三五數一至萬兆經¶
　垓補數合天地蘉(音忙勉也)感至精此感彼合口訣須明子當右¶
　轉若謇若遄陽金生子午乃東旋陰汞生午包固陽精卯酉¶
　東西主客二名金木間隔相去萬里懷仁懷德金順木喜龍¶
<pb:CK-KZ_JY140_02p061a>¶
　呼虎吸金戀木仁一主一賓飲食相親一烏一兔俱相貪便¶
　一男一女遂相𠼫嚥一龜一蛇咀嚼相呑南方之神朱雀熒¶
　惑守占於西煅煉金德兌之殺方愼毋差忒含儲生意炁日¶
　太白經行黃道信歸乾戸殺炁一臨生炁自布猶猫捕鼠似¶
　雀畏鸇各得其功何敢有聲不得口訣奚可猜言枉耗家產¶
　行諸旁門邪蹊曲徑採戰誤眞誤誘罪重豈顧他貧自古及¶
　今好者億人不遇眞師希有能成未明陰陽豈知同類廣求¶
　名藥愈耗眞炁金石草木非類無情去道乖遠寥隔萬程法¶
　則後學梗槪敷陳備明奧典得做仙眞¶

*** 　　如審遭逢章第二十五¶
<pb:CK-KZ_JY140_02p061b>¶

如審遭逢覩其端緖以類相况揆物終始五行相尅更爲父母¶
母含滋液父主秉與凝精流形金石不朽審專不泄得爲成道¶
立竿見影呼谷傳響豈不靈哉天地至象若以野葛一寸巴豆¶
一兩入喉輒僵不得俛仰當此之時周文揲蓍孔子占象扁鵲¶
操針巫咸扣鼓安能令甦復起馳走¶

　此章乃謂人若遇師先須審察覩其端緒是正是邪將此參¶
　同契勘果是明師問無不知畧無留滯若是盲師十不知九¶
　百端揑怪引人落草或以無言是道或惟打坐觀空問其砂¶
　汞虎龍金木間隔三日震象逆用先天不曉丹經啞口無對¶
　世之愚夫但聞何人打坐幾年某人入闤幾處便紛言其有¶
<pb:CK-KZ_JY140_02p062a>¶
　道他豈知馬祖南岳磨磚之誚乎又豈知陰陽呑㗖生殺之¶
　理乎有輩俗子畧記前人口滓日惟說禪鋒辯橫論喚作性¶
　宗指此爲道以愚世人尤爲可笑彼惡知禪與性哉何謂性¶
　卽乾用九其動也直若能了此卽正法眼藏也何謂禪卽坤¶
　用六其動也闢若也知之卽湼槃妙心也禪與性合以土制¶
　鉛也金木相投以鉛伏汞也仁與義施以直養炁也故一陰¶
　一陽易之道也離宮修定禪之宗也水府求元丹之府也名¶
　雖分三道惟一爾覩其三教修養之端緒皆要同類方能成¶
　功此云以類相况也何謂揆物終始當揆度其生人生物陰¶
　陽終始消息之因是以五行相生相尅一旺一衰刼刼更易¶
<pb:CK-KZ_JY140_02p062b>¶
　而爲父母上聖至人所行之道陰陽而已其主含儲滋液之¶
　炁者坤兌更易而爲聖母也其主秉與生成之妙者乾震更¶
　易而爲靈父也炁液凝精流而成形以結爲丹如金石之固¶
　而不朽也審察專一方乃不泄可得成道若立百尺之竿而¶
　見影如呼千巖之谷而傳響陰陽自然影響交感最爲靈驗¶
　以合天地造化之至象也野葛巴豆無情之草木尙爾殺人¶
　文王大聖周公孔子庶聖扁鵲神醫巫咸賢師蓍占針禱其¶
　毒炁不可療况乎眞陰眞陽之炁同類有情之物以相匹[酉*已]¶
　安有不結靈丹者乎¶

*** 　　姹女黃芽章第二十六¶
<pb:CK-KZ_JY140_02p063a>¶

河上姹女靈而最神得火則飛不見埃塵鬼隱龍匿莫知所存¶
將欲制之黃芽爲根物爲陰陽違天背元牝雞自卵其雛不全¶
夫何故乎配合未連三五不交剛柔離分施化之精天地自然¶
火動炎上水流潤下非有師導使其然也資始統正不可復改¶
觀其雌雄交姤之時剛柔相結而不可解得其節符非有工巧¶
以制御之男生而伏女偃其軀秉乎胞胎受氣元初非徒生時¶
著而見之及其死也亦復效之此非父母教令其然本在交姤¶
定置始先¶

　河上乃愛河慾海之喻姹女卽自已陰汞之精何謂靈而最¶
　神以其功能生人亦能殺人又能合丹當寂然不動之時一¶
<pb:CK-KZ_JY140_02p063b>¶
　靈内養忽感而遂通之頃奔驟如神境動情生福從[刀/巴]敗意¶
　念纔起汞逐火飛如埃與塵不可復拾鬼隱其精龍匿其形¶
　雲㪚天空空卽是[刀/巴]此與二十四章太陽流珠常欲去人義¶
　同人謾爾看將過去故復到此引而伸之聖人功蓋後世類¶
　多如此將欲制之黃芽爲根卽前卒得金華轉而相因義同¶
　蓋如姹女因之順而易失非彼黃芽之一陽不能制伏黃芽¶
　卽先天之炁號眞一之鉛燒此鉛炁以爲根基其汞自不奔¶
　𨓜何哉陰陽配而使之然也物無陰陽是違造化之天背其¶
　生物之元修丹者不離陰陽以立根基倘眞一之炁旣還丹¶
　已成熟則方跳去陰陽之外世之愚人不看丹經謂修行者¶
<pb:CK-KZ_JY140_02p064a>¶
　必居深山必先孤處必棄妻子必當辟穀必合無爲必要打¶
　坐以此爲道何其愚哉若也不用陰陽不究五行不辯金木¶
　不知龍虎不識鉛汞不明坎離只以無言烏可成道是以此¶
　書力救其敝厯言陰陽配合方謂之道只如牝雞不雄自卵¶
　覆雛不成爲其孤陰無陽若欲生雛當午盛水曝而温之假¶
　借陽炁雛乃可全若不温之必不生也夫何故亦如造化配¶
　合未連三五不交剛柔離分豈成生生之道是以女人之國¶
　無男子若欲孕則必擇日一日三時俯觀井底亦借眞水之¶
　炁是觀井中之象以爲交感方能懷姙所謂陰陽施化之精¶
　天地自然相感之道若此火炎上水潤下非有師導以使其¶
<pb:CK-KZ_JY140_02p064b>¶
　然資始統正一氣已定翼曰大哉乾元萬物資始乃統天乾¶
　道變化各正性命性命已正安可復改故曰觀夫雌雄交姤¶
　之時剛柔相結而不可解得其節符非有工巧制御必男生¶
　而伏女偃其軀此皆極理之論造化不能移易豈但生乎溺¶
　而死者亦必男伏女偃此非父母教令使然本在交姤定置¶
　始先俗眼看來語似屑屑本其著書之意令人洞達陰陽之¶
　理語故頻而不煩也¶

*** 　　男女相須章第二十七¶

坎男爲月離女爲日日以施德月以舒光月受日化體不虧傷¶
陽失其契陰侵其明晦朔薄蝕掩冒相傾陽消其形陰凌災生¶
<pb:CK-KZ_JY140_02p065a>¶
男女相胥含吐以滋雌雄錯雜以類相求金化爲水水性周章¶
火化爲土水不得行男動外施女靜内藏溢度過節爲女所拘¶
魄以鈐魂不得淫奢不寒不暑進退合時各得其和俱吐證符¶

　坎爲水爲月爲中男離爲火爲日爲中女坎外陰而内陽中¶
　有戊土以儲金水養其陰魄爲中情爲道義之門黑中之白¶
　也離内陰而外陽中有已土以居砂汞主其陽魂爲成性爲¶
　仁德之體白中之黑也月體本黑受日之化光彩復舒而體¶
　不虧陽失其契契合也陰侵陽明薄蝕者晦朔之間月掩日¶
　光正對的射日體居上月在日下暫障日光此謂陽消其形¶
　陰凌災生以此世人不能保守眞陽數爲陰所凌爍若也雌¶
<pb:CK-KZ_JY140_02p065b>¶
　雄得類顚倒相感男女相胥逆求化機則其兌金化生坎水¶
　非得眞土則坎之水周流汎濫離中有火火能生己土以制¶
　坎水水不汎矣是以男之爲道乾剛而外施女之爲德坤靜¶
　而内藏若乾外施溢度過節則爲坤女之所拘制魄以鈐魂¶
　魄屬於兌魂屬於震震男兌女陰陽相交不得淫奢必使一¶
　寒一暑得其進退和合有時不愆不忒則其雌雄各吐符證¶
　乃可見其効驗者矣此章大義在乎周章溢度淫奢過節則¶
　陰凌而災生致仲冬行夏令成隆暑仲夏行冬令返嚴寒卽¶
　男行而女不隨陽唱而陰不和陰陽乖錯皆由周章而淫奢¶
　也修丹不易切毋自輕昔純陽翁旣得鍾離老仙之傳及其¶
<pb:CK-KZ_JY140_02p066a>¶
　入室累次下工以未盡善不卽成丹復䝉𤣥元崔眞人授以¶
　入藥鏡方得洞達乃作詩曰因看崔公入藥鏡令人心地轉¶
　分明厥後用功旋卽成就後之愚人專以無爲頑空是道依¶
　稀度日任生任死此輩爲教中大罪人况敢言修行一事哉¶

*** 　　四者混沌章第二十八¶

丹砂木精得金乃并金水合處木火爲侶四者混沌列爲龍虎¶
龍陽數奇虎陰數偶肝靑爲父肺白爲母腎黑爲子離赤爲女¶
脾黃爲祖子五行始三物一家都歸戊己¶

　上陽子曰夫人之身最靈而至寶者精與炁也心印經以爲¶
　上藥張紫陽以爲命寶仙翁所譔之書則有同而有異何謂¶
<pb:CK-KZ_JY140_02p066b>¶
　同曰金來歸性初乃得稱還丹此最簡而同也何謂異曰乾¶
　坤坎離曰牝牡槖籥曰開曰闔曰無曰有曰陰陽曰日月曰¶
　元牝曰戊己曰剛柔曰雌雄曰斗樞曰魁罡曰烏兔曰魂魄¶
　曰金炁曰神明曰黃芽曰河車曰鉛銀曰砂汞曰浮沉曰白¶
　黑曰鴻濛曰恍惚曰規中曰樞轄曰虛無曰杳冥曰眞人曰¶
　太淵曰垣闕曰蓬壺曰朱雀曰龜蛇曰白虎曰靑龍曰熬樞¶
　曰流珠曰金砂曰水銀曰八石曰黃土曰兩孔穴曰神德居¶
　曰偃月爐曰懸胎鼎曰赤[刀/巴]門曰明牕塵曰上下[弓*𤣥]曰文武¶
　火曰丹砂木精曰河上姹女曰鄞鄂城郭曰馬齒瓓玕曰禁¶
　門曰刀圭曰金華曰秋石曰情性曰主客曰白雪曰黃轝曰¶
<pb:CK-KZ_JY140_02p067a>¶
　元溝曰河鼓曰甑山曰晷影曰鍾乳曰蒼液曰三五曰兩七¶
　曰銖兩曰爻符等等名[刀/巴]如是一皆身中之寶或喻門戸或¶
　言神室或云鼎器或譬體用或雜形象或比進退故易道以¶
　乾直坤闢爲生死之門丹法以鵲橋黃道爲往來之路不離¶
　己身之精炁耳此假名而異字故此章言丹砂木精得金乃¶
　并又合前太陽流珠常欲去人卒得金華轉而相因之義同¶
　也蓋謂流珠謂姹女謂丹砂本皆有陰而無陽以屬後天不¶
　能成丹金與黃芽金華乃先天之鉛可煉還丹故夫丹砂木¶
　精卽離中之汞火火之父爲東方甲乙之木以生眞精是謂¶
　中女是以東方甲乙之木與南方丙丁之火一父一女也父¶
<pb:CK-KZ_JY140_02p067b>¶
　與其女爲陽中之陰則震木離火爲之侶也黃芽金液爲坎¶
　中之鉛水水之母乃西方庚辛之金以孕其液而爲中男是¶
　以西方庚辛之金與北方壬癸之水一母一子也母與其子¶
　爲陰中之陽則兌金坎水以合處也木火金水四者混沌列¶
　爲龍虎一東一西龍居東其數三故云龍陽數奇虎屬西其¶
　數四故云虎陰數偶木火爲侶者龍從火裏出也金水合處¶
　者虎向水中生也肝靑屬木爲火之父肺白屬金爲水之母¶
　腎黑屬水爲金之子離赤屬火爲木之女脾黃屬土四者之¶
　祖子居五行之始故爲一陽之首金與水木與火龍與虎是¶
　謂三物若此三物交會而作一家則必藉戊己二土之力方¶
<pb:CK-KZ_JY140_02p068a>¶
　能成其功用也¶

*** 　　卯酉刑德章第二十九¶

剛柔迭興更厯分布龍西虎東建緯卯酉刑德並會相見歡喜¶
刑主伏殺德主生起二月榆落魁臨於卯八月麥生天罡據酉¶
子南午北互爲綱紀一九之數終而復始含元虛危播精於子¶

　靑龍屬東白虎屬西此其正也更厯分布者靑龍建緯於酉¶
　白虎建緯於卯是刑德並會而龍虎歡喜顚倒相見故龍虎¶
　相見會合一處則二物歡喜以主生爲德若龍東虎西定位¶
　各居自生自旺則二物相競紛擾以主殺爲刑刑者陰陽乖¶
　錯之義雌雄相見之喻刑者五行順行之謂德者五行顚倒¶
<pb:CK-KZ_JY140_02p068b>¶
　之意刑者陰消其陽德者陽合乎陰刑者陰多而陽少德者¶
　陰少而陽多且如四陽而二陰二月之卦也陽長陰退其陽¶
　雖多而有餘陰陽多爲德餘陰主殺是以三春萬物並生而¶
　榆莢墮落者一如人也年方及壯一身之中陽多陰少日壯¶
　一日郤於此時慾火太熾其陽雖多皆爲陰消縱有餘陽不¶
　能主宰百病來侵將曁陽脫猶復念念在於慾界儘力求陰¶
　餘陽遇陰悉皆消脫卒然而終此之謂德返爲刑也若是上¶
　智乘其餘陽以爲階梯急行還丹之道可復長生是之謂刑¶
　德並會也是爲相見歡喜也又如四陰而二陽八月之卦也¶
　陽爲陰消其陰雖多尙有餘陽陰多爲刑餘陽主生是以三¶
<pb:CK-KZ_JY140_02p069a>¶
　秋萬物將零而薺麥乃生一如人也年將六十一身之中陰¶
　多陽少日衰一日若於此時幸有餘陽而行金丹之道能令¶
　陽復是謂返老還童也是謂長生久視也是之謂刑返爲德¶
　也二月子時斗之魁星臨於卯位罡星臨於己上位屬東南¶
　主生爲德八月戌時斗之罡星據於酉地魁星臨於亥上位¶
　次西北主殺爲刑經云罡星指丑其身在未所指者吉所在¶
　者凶餘位皆然此喻煉丹之功用也子南午北者顚倒五行¶
　也仙聖云五行順行法界火坑五行顚倒大地成寶所以水¶
　火互爲綱紀方能旣濟也陽生於一成於九陽數至九則極¶
　極則復於一此謂一九之數終而復始含元虛危播精於子¶
<pb:CK-KZ_JY140_02p069b>¶
　者丹之神功在此兩句蓋虛危之次日月合璧之地一陽初¶
　生之方龜蛇蟠結之所故太一所含先天之元炁其眞精遇¶
　子則播施此復應前章子五行始之義也世人但聞卯酉爲¶
　沐浴豈能明刑德之喻蓋德與生卽半時得藥之比刑與殺¶
　則頃刻失喪之喻是以入室之際直須防危慮險方可煉丹¶
　仙翁比爲春旺之時何物不生而榆莢死者德中防刑生中¶
　防殺也秋肅之候何物不凋而薺麥生者刑中有德殺中有¶
　生也是書厯厯而論種種而明者其主意之妙惟要得先天¶
　之炁爾¶

*** 　　君子好逑章第三十¶
<pb:CK-KZ_JY140_02p070a>¶

關關雎鳩在河之洲𥥆窕淑女君子好逑雄不獨處雌不孤居¶
𤣥武龜蛇蟠虬相扶以明牝牡意當相須假使二女共室顏[刀/巴]¶
甚姝蘇秦通言張儀合媒發辯利舌奮舒美辭推心調諧合爲¶
夫妻弊髮腐齒終不相知若藥物非種名類不同分刻參差失¶
其綱[糸*巳]雖黃帝臨爐太乙執火八公𢷬煉淮南調合立宇崇壇¶
玉爲階陛麟脯鳳脂把籍長跪禱祝神祗請哀諸鬼沐浴齋戒¶
冀有所望亦猶和膠補釜以磠塗瘡去冷加冰除𤍠用湯飛龜¶
舞蛇愈見乖張¶

　仙翁直指金丹必須同類藥物一陰一陽必資交感一牝一¶
　牡方得化生倘獨居孤處安得化化之機若夫眾雌無雄豈¶
<pb:CK-KZ_JY140_02p070b>¶
　有生生之道欲煉還丹必求先天一炁以成也此章句語直¶
　露不宜重述爲是書者乃泄天地造化之機倅乾坤生育之¶
　德煥日月合明之理漏陰陽逆施之功易曰與天地合其德¶
　日月合其明四時合其序鬼神合其吉凶先天而天弗違後¶
　天而奉天時天且弗違而况於人乎主此道者聖人也行此¶
　道者神人也此書在在處處天地神祗日月星辰雷霆萬神¶
　常切扈衞上賢敬受誦至萬遍仙眞降庭告以上道若彼下¶
　愚妄生謗毁則有神鬼陰錄其過註於黑籍小則惡病纒身¶
　大則黑司促筭徒爲幽陰之鬼長墮苦海之中福善禍淫昭¶
　然毋忽¶
<pb:CK-KZ_JY140_02p071a>¶

** 　下卷¶

*** 　　聖賢伏煉章第三十一¶

惟昔聖賢懷𤣥抱眞伏煉九鼎化迹隱淪含精養神通德三光¶
津液腠理筋骨緻堅眾邪辟除正氣長存累積長久變形而仙¶
憂憫後生好道之倫隨傍風采指畫古文著爲圖籍開示後昆¶
露見枝條隱藏本根託號諸名覆謬眾文學者得之[韋*昷]櫝終身¶
子繼父業孫踵祖先傳世迷惑竟無見聞遂使宦者不仕農夫¶
失耘商人棄貨志士家貧吾甚傷之定錄此文字約易思事省¶
不繁披列其條核實可觀分兩有數因而相循故爲亂辭孔竅¶
其門智者審思用意參焉¶
<pb:CK-KZ_JY140_02p071b>¶

　古聖大賢必明至道故伏羲神農黃帝之書皆言大道陰符¶
　尙存其經三百一十五字後人因不明道亂猜其經乃謂百¶
　言演道百言演法百言演術者聾瞽一世彼安足知聖人之¶
　道哉蓋陰符自觀天之道百二十字乃叙道之綱領自天地¶
　萬物之盗九十一字乃下手之用自瞽者善聽一百四字乃¶
　成功之要是以黃帝鼎湖伏煉九鼎大丹乘龍上升郤非燒¶
　煉金石草木之謂乃伏先天之炁以成丹爾故云伏煉非服¶
　煉也所謂伏煉者各有其事如懷𤣥抱眞化迹隱淪含精養¶
　神通德三光如上七者首事先行是云爐火是之謂煉己若¶
　能煉己則眞炁薰蒸遍於一身如爐中有火暖炁似燒故謂¶
<pb:CK-KZ_JY140_02p072a>¶
　之爐火故謂之煉己也津液腠理筋骨緻堅眾邪辟除正氣¶
　長存如上四者是云伏炁是之謂煉丹蓋懷𤣥者内懷𤣥一¶
　之炁抱眞者[刀/貝]抱太乙之眞化迹者韜光藏迹使人不我知¶
　故知我者稀則識我者貴隱淪者沈隱淪匿使人不可識故¶
　古之善爲士者微妙𤣥通深不可識含精者抱含眞汞之精¶
　以煉己養神者外養全體之神以合炁累功至此大要通德¶
　三光德者修行之上事也修道而不修德是有陰而無陽道¶
　德全修陰陽自[酉*巳]人之修德自云有德而實無德緣以妄想¶
　德不感通修行之土德愈深厚自不想德天地神明日月星¶
　辰德皆感徹如張葛許自積自修心實罔覬此爲通德三光¶
<pb:CK-KZ_JY140_02p072b>¶
　也煉已旣勤積德通感方可伏煉大丹津液腠理者津乃玉¶
　津卽白雪也液乃金液卽黃芽也玉津金液腠理於神室之¶
　中則一身之筋骨緻堅眾邪者百骸之陰皆得辟除正氣乃¶
　先天之陽長存不壞積累長久變形而仙黃帝伏煉九鼎大¶
　丹者此之謂也慶會錄云昔軒轅氏一世爲民再世爲臣三¶
　世爲君濟世積功數盡升天陰符而下列聖相繼載於經者¶
　文王周易明乾坤其易之門咸恆夫婦之道孔子十翼明乾¶
　動而直坤靜而翕之義道德五千明有無𤣥牝之門子思中¶
　庸天命之謂性率性之謂道孟子養浩氣明至大至剛以直¶
　養而無害籛鏗老彭之比列風莊鵬之喻皆由聖賢以至仙¶
<pb:CK-KZ_JY140_02p073a>¶
　也其憂憫後學好道之士遂其風采指畫著爲圖籍開示後¶
　昆或露見枝條隱藏本根或託號諸名覆謬眾文所謂露見¶
　者累露其大槪如乾坤其易之門[耳*卩]是也至於本根必資口¶
　授故隱藏耳所謂託號覆謬者不可顯言比方借喻㪚於羣¶
　書之内後之明眼者旣得其文不遇其人[韋*昷]匵而終其身若¶
　是法器之子公孫繼踵可也有輩學人雖錄此文不得師旨¶
　迷以傳迷引入邪徑竟無見聞趨走旁門陰陽不知五行錯¶
　亂洎乎後來修道之流據此文書且無口訣此輩有若士農¶
　工商失其本業只如宦者求官無路以登仕版農夫欲佃無¶
　地而可以耘鋤工藝抱術而莫施商賈計利而亡本卽如學¶
<pb:CK-KZ_JY140_02p073b>¶
　者雖有其文未承師訣無下手處謬猜妄行烏能成道仙翁¶
　惻憫陶冶爐開定錄此文爲億世法字約而義易思如眞人¶
　潛深淵之句事省而理不繁有金來歸性初之語披列其條¶
　者卽此上篇分十五章披露陰陽造化採丹首尾中篇分十¶
　五章詳列分兩符候下篇五章法象成功後人覩此所列之¶
　條綜核其實便於觀覽其間數目分兩皆有法度得師一指¶
　依此循習可以成丹亂辭者卽託號覆謬之義孔竅者包括¶
　𤣥妙之深實大劫之梯航爲昏衢之智燭後聖亞賢審思密¶
　用伏惟大道非聖莫明非賢不語故父不得傳之於子臣不¶
　得獻之於君聖人之道豈不傳[耳*卩]謂恐無德而難承當或若¶
<pb:CK-KZ_JY140_02p074a>¶
　輕言後必顚踣是云智者審思用意參焉¶

*** 　　法象成功章第三十二¶

法象莫大乎天地兮𤣥溝數萬里河鼓臨星紀兮人民皆驚駭¶
晷影妄前郤兮九年被凶咎皇上覽視之兮王者退自改關鍵¶
有低昂兮害氣遂奔走江淮之枯竭兮水流注於海天地之雌¶
雄兮徘徊子與午寅申陰陽祖兮出入復終始循斗而招摇兮¶
執𢖍定元紀升熬於甑山兮炎火張設下白虎導唱前兮蒼液¶
和於後朱雀翺翔戲兮飛揚色五彩遭遇羅網施兮壓之不得¶
舉嗷嗷聲甚悲兮嬰兒之慕母顚倒就湯鑊兮摧折傷毛羽漏¶
刻未過半兮魚鱗狎鬣起五[刀/巴]象[火*𤣥]燿兮變化無常主潏潏鼎¶
<pb:CK-KZ_JY140_02p074b>¶
沸馳兮[日/恭]湧不休止接連重叠累兮犬牙相錯距形似仲冬冰¶
兮瓓玕吐鍾乳崔嵬而雜厠兮交積相支柱陰陽得其配兮淡¶
薄而相守靑龍處房六兮春花震東卯白虎在昴七兮秋芒兌¶
西酉朱雀在張二兮正陽雜南午三者俱來朝兮家屬爲親侶¶
本之但二物兮末而爲三五三五并與一兮都集歸二所治之¶
如上科兮日數亦取甫先白而後黃兮赤黑達表裏名曰第一¶
鼎兮食如大[禾/&#xE603;]米自然之所爲兮非有邪僞道山澤炁相蒸兮¶
興雲而爲雨泥竭遂成塵兮火滅化爲土若檗染爲黃兮似藍¶
成綠組皮革煮成膠兮麴𡾹化爲酒同類易施工兮非種難爲¶
巧惟斯之妙術兮審諦不誑語傳於億世後兮昭然自可考煥¶
<pb:CK-KZ_JY140_02p075a>¶
若星經漢兮昺如水宗海思之務令𤍠兮反覆視上下千周燦¶
彬彬兮萬遍將可覩神明或告人兮心靈乍自悟探端索其緖¶
兮必得其門戶入道無適莫兮常傳於賢者¶

　上陽子曰聖人之道大包天地細入微塵傳云至廣大而盡¶
　精微極高明道中庸庸道乃天所秘實不顯竹帛惟只口口¶
　相傳聖人無可奈何百般引喻[示*以]後[黃*人]帝岐伯之問始云精¶
　不足者補之以味形不足者補之以炁只此一語盡露金丹¶
　及文王重伏羲之易曰西南得朋此又露補炁之方孔子又¶
　曰同聲相應同氣相求此又指補炁之類老子則曰𤣥牝之¶
　門是爲天地根此郤明補炁之門參同契厯厯指示藥物鼎¶
<pb:CK-KZ_JY140_02p075b>¶
　爐斤兩火候金炁相胥眞人潛深淵之誨最明且切復於下¶
　篇法象比喻聖聖相傳其揆一也故金液九還大丹無非補¶
　其一炁耳然補陰必用陽補陽必用陰本乎太極之炁借名¶
　金丹何謂金何謂丹謂乾始金謂坤始丹乾初太極金附於¶
　坤坤初太極炁化爲丹乾金布坤經郤流轉金隱於兌兌金¶
　生水水初生丹丹在虎圈故虎向水中生虎居於西若要合¶
　丹先降其龍龍家於木化現於離離有陰火故龍從火裏出¶
　夫龍居東九炁之蒼天靑帝籥之以爲眞宰而生萬物虎居¶
　西七炁之素天白帝槖之以成造化而產萬物自西至東數¶
　萬餘里今仙翁以天地而喻離坎以金鼎而譬𤣥溝河鼓星¶
<pb:CK-KZ_JY140_02p076a>¶
　紀以比會合晷影前郤而比乾龍皇上覽視以比頓悟而明¶
　了關鍵害炁比收拾而閉塞以雌雄指子午以出入指寅申¶
　甑山者杳㝠之門招搖者恍惚之戸白虎乃金之物朱雀乃¶
　火之精羅網喻下手也湯鑊比烹煉也鼎沸[日/恭]湧炁之盛也¶
　接連曡壘足其藥也瓓玕鍾乳丹肇形像雜厠交柱德合陰¶
　陽靑龍處房入室了事白虎在昴得藥歸爐朱雀在張神己¶
　合炁二物卽鉛汞也三五者簇五行也一者坎之水二者離¶
　之火先白而後黃者白乃金也黃乃土形赤黑達表裏者赤¶
　乃火容黑乃鉛體五行全陰陽會名爲一鼎其大如[禾/&#xE603;]米經¶
　云元始懸一寶珠大如[禾/&#xE603;]米在空𤣥之中者此也自然之所¶
<pb:CK-KZ_JY140_02p076b>¶
　爲是皆陰陽造化自然感通之道也非有邪僞道者非旁門¶
　採戰左道邪術也山澤炁相蒸者喻金丹亦陰陽之炁相蒸¶
　而成泥竭遂成塵者比眞炁入鼎遂結成丹染黃用檗綠用¶
　藍煮皮成膠麯成酒喻得金液必成還丹也同類易施功者¶
　如乾以坤爲類震以兌爲類則陰陽和而功易施非種難爲¶
　巧者如兌以巽爲種陰以雌爲種二女同居豈能成造化哉¶
　斯之妙術明審諦當實非誑語傳於億世後者此書此道如¶
　星之在天誰不可覩若水之宗海豈有異流雖萬億世莫能¶
　離此道也詳玩熟思反覆萬遍自感神明告人或心靈自悟¶
　也聖賢著書尾必應首此書上卷首章云乾坤易之門戶至¶
<pb:CK-KZ_JY140_02p077a>¶
　此末章乃直曰探端索其緖兮必得其門戸是謂原始返終¶
　天道無私常傳賢者學道之士宜諦思之¶

*** 　　鼎器妙用章第三十三¶

　此章原接法象之下緣鼎器亦法象耳彭眞一謂其辭理鈎¶
　連字句零碎置於後非也仙聖所述深有法度不可輕移况¶
　句皆三字叶韻又一體法今依原本正之於此也¶

**** 圓三五寸一分¶

　此詳明三五一之旨是書凡言三五者十一章三五旣和諧¶
　二十四章三五與一天地至精二十六章三五不交剛柔離¶
　分三十二章本之但二物末而爲三五此章以三五一爲首¶
<pb:CK-KZ_JY140_02p077b>¶
　句者使人洞明三五一之旨則知鼎器有三五之妙藥物有¶
　一寸之眞火候正一分之用圓者熟也若能圓明熟達三五¶
　一之要可煉大丹世人不圓斯旨只泥鼎器方寸尺度又何¶
　淺哉仲尼曰三五以變錯綜其數通其變遂成天地之文極¶
　其數遂定天下之象悟眞篇云三五一都三個字古今明者¶
　實然稀東三南二同成五北一西方四共之戊已自居生數¶
　五三家相見結嬰兒嬰兒是一含眞炁達者方能入聖機陰¶
　陽之數以炁爲主五行之炁因數而生故東方靑炁九元也¶
　仁也木德生數三剛也精也古文龍虎經曰變化爲靑龍陽¶
　木也南方赤炁二亨也禮也火德生數二柔也血也經曰丹¶
<pb:CK-KZ_JY140_02p078a>¶
　砂流汞父陰火也陽木生陰火離爲陽中之陰陰爲中女則¶
　離女以震木爲父是木爲火侣其生數二與三同爲一五也¶
　爲砂中汞也爲我也爲鼎也紫陽云金鼎欲留朱裏汞是也¶
　四方白炁七利也義也金德生數四雌也液也經曰雌陰赭¶
　黃金陰金也北方黑炁五貞也智也水德生數一雄也氣也¶
　經曰雄陽翠𤣥水陽水也陰金生陽水坎爲陰中之陽爲中¶
　男則男以兌金爲母是金與水同處其生數一與四同爲一¶
　五也爲水中金也爲彼也器也紫陽云玉池先下水中銀是¶
　也中央黃炁一已也神也土德生數五戊也信也老子曰杳¶
　杳㝠㝠其中有精其精甚眞其中有信是也戊已一合成圭¶
<pb:CK-KZ_JY140_02p078b>¶
　二五之精妙合而凝者金丹凝結也是之謂三五一也是之¶
　謂鼎器也三五一總合而成九數以還東方靑氣之元數九¶
　是之謂九還大丹也¶

**** 口四八兩寸唇¶

　四與八合十二又加兩足一十四十四者是天上月之初圓¶
　月圓爲純陽以其陽純方能生一陽之金精於鼎之内也口¶
　與唇爲金炁相胥之門戶是謂鼎之口器之唇也是謂二七¶
　一十四也是之謂七返之妙義也世人不明仙翁妙諦藏妙¶
　中之妙有意外之意其見口與唇二字直欲求鼎器之尺寸¶
　者烏知金液大丹以乾坤爲鼎器欲比量金丹鼎器之尺寸¶
<pb:CK-KZ_JY140_02p079a>¶
　者是比量乾坤也且不知將何丈尺比量乾坤抑不知從何¶
　下手而比量也彼烏知煉丹法象以天地爲爐以陰陽爲火¶
　此之謂爐火卽如人身一小天地以身爲爐精炁爲火郤非¶
　五金八石之爐火鼎器者也¶

**** 長尺二厚薄均¶

　尺二者一年十二月也長者年年有十二月也厚太過薄不¶
　及也修行人要知每年有十二月月月有金水相生之時鼎¶
　器厚則有望遠之嫌鼎器薄則有衰弱之患均者所以調之¶
　攝之調攝者審之候之也故先哲以一年七十二候攢簇於¶
　一日一時之内有六候則一候有三符止用一符之𨒪是謂¶
<pb:CK-KZ_JY140_02p079b>¶
　符候厚薄均調攝不差一髮方許煉大丹也¶

**** 腹齊三坐垂温¶

　腹者丹鼎之内室也齊者與月齊光也三者必皆初三日也¶
　坐者待也垂者至也温者陽炁動也何謂與月齊光蓋天上¶
　月號曰太陰每月初三日晡生一陽之光於庚申之上以象¶
　震卦震者微陽乘二陰也丹鼎亦然人間之鼎器號曰少陰¶
　亦每月初三之夕生一陽之炁於壬癸之鄉以象復卦復者¶
　一陽伏五陰也何謂坐垂温修行者已得鼎器遇其初三之¶
　夕必坐而候之待其火炁垂至不寒不燥而温然此其陽炁¶
　欲動急可煉丹也¶
<pb:CK-KZ_JY140_02p080a>¶

**** 陰在上陽下奔¶

　陰乃器中之水陽乃鼎中之火水上火下水火旣濟陰上陽¶
　下地天泰也紫陽翁云饒他爲主我爲賓是也¶

**** 首尾武中間文始七十終三旬三百六善調均¶

　首行武火煉已之時也尾行武火温養之日也中間郤行一¶
　符之文火以煉丹也始七十積已之功最難爲也終三旬者¶
　言温養之際尤當愼也七十又三旬并二百六總三百六旪¶
　乃四九之圓數一周之日足也比三百六十日以七分之日¶
　煉已以三分之日温養如以一年温養則先三年煉已惟中¶
　間煉丹之文火止要半箇時也故謂善調均其煉丹用半箇¶
<pb:CK-KZ_JY140_02p080b>¶
　時中一符文火郤不在七十與三旬并二百六之列學者當¶
　詳首尾始終四字則中間文在外而不相干也世人每見七¶
　十與三旬之語皆爲三分文七分武豈悟丹經藏機不敢直¶
　吐者也若洞曉一符之頃爲得丹之候則中間文自融會矣¶

**** 陰火白黃芽鉛兩七聚輔翼人¶

　地二生火天七成砂此陰火之成數是一七也天一生水地¶
　六成鉛此黃芽之合數是一七也以鉛火之數合兩七聚也¶
　兩七一十四也以此十四之鉛火會於鼎器之中其功輔翼¶
　於人而成丹也¶

**** 膽理腦定𤣥昇子處中得安存來去遊不出門漸成大性情純¶
<pb:CK-KZ_JY140_02p081a>¶
郤歸一還本原善愛敬如君臣至一周甚辛勤密防護莫迷昏¶
途路遠復幽𤣥若達此會乾坤刀圭霑淨魄魂得長生居仙村¶
樂道者尋其根審五行定銖分諦思之不須論深藏守莫傳文¶

　此叚淺近言得藥之士更無怠荒暫時不離勤勤付囑句句¶
　明白不必再釋若丹已成嬰兒漸大不妨行九載向上之功¶
　也¶

**** 御白鶴駕龍鱗遊太虛謁仙君錄天圖號眞人¶

　此係丹成道備行滿功成之事然功高德重則效驗有不能¶
　盡述者緣夫至道上天所寶善根上智勤行不怠性命雙修¶
　形神俱妙與道合眞德重功高一如懋贊之辭謁仙君而號¶
<pb:CK-KZ_JY140_02p081b>¶
　眞人也人人可以作此大功德成此大自在勿以事難而自¶
　棄勿以緣淺而不爲老子張葛亦人爾非天上落下底釋迦¶
　達磨亦人爾非地下湧出底堅心勇猛事皆易成志士修行¶
　深思勉力¶

**** 　　補塞遺脫章第三十四¶

參同契者敷陳梗槪不能純一汛濫而說纎微未備闕畧髣髴¶
今更譔錄補塞遺脫潤[刀/巴]幽深鈎援相逮旨意等齊所趣不悖¶
故復作此命互相類則大易之性情盡矣¶

　乙(浮右)　丁(文火)　巳物　辛(世銀)　癸(眞鉛)　五位相得¶
　三木　二火　五土　四金　一水¶
<pb:CK-KZ_JY140_02p082a>¶
　甲(沉左)　丙(武火)　戊藥　庚(世金)　壬(眞汞)　而各有合¶

大易性情各如其度黃老用究較而可御爐火之事眞有所據¶
三道由一俱出徑路枝莖華葉果實垂布正在根株不失其素¶
誠心所言審而不誤象彼仲冬節竹木皆摧傷佐陽詰賈旅人¶
君深自藏象時順節令閉口不用談天道甚浩廣太𤣥無形容¶
虛寂不可覩匡郭以消亡謬誤失事緖言還自敗傷別序斯四¶
象以曉後生盲¶

　此章補塞遺脫中存口訣隱而不露註者到此當體獲麟之¶
　意况其戒云閉口不用談又云言還自敗傷一舉雙明其意¶
　遠矣是書有大解脫有大神通若得聞是書蛇虎不能傷得¶
<pb:CK-KZ_JY140_02p082b>¶
　誦是書疫痢不能染得明是書地獄不拘攝得行是書天堂¶
　自快樂是書在處空中常有金光交射虛室生白人若見之¶
　延夀六六供養信受其福無邊况堅修而勤行乎¶

**** 　　自敘啟後章第三十五¶

會稽鄙夫幽谷朽生挾懷樸素不樂權榮棲遲僻陋忽畧利名¶
執守恬淡希時安𡩬晏然閑居乃撰斯文歌敘大易三聖遺言¶
察其旨趣一統共論務在順理宣耀精神神化流通四海和平¶
表以爲厯萬世可循序以御政行之不繁引内養性黃老自然¶
含德之厚歸根返元近在我心不離已身抱一毋舍可以長存¶
[酉*巳]以伏食雄雌設陳挺除武都八石棄捐審用成物世俗所珍¶
<pb:CK-KZ_JY140_02p083a>¶
羅列三條枝莖相連同出異名皆由一門非徒累句諧偶斯文¶
殆有其眞礫硌可觀使予敷僞郤被贅愆命參同契微覽其端¶
辭寡意大後嗣宜遵委時去害依託邱山循遊寥廓與鬼爲隣¶
化形而仙淪寂無聲百世而下遨遊人間敷陳羽翮東西南傾¶
湯遭厄際水旱隔并柯葉萎黃失其華榮吉人相乘[刀/貝]安穩可¶
長生¶

　上陽子乃重宣此義而說偈曰安穩可長生長生無刧年大¶
　道難思議還丹奚變遷火煉金爲體土尅水爲圓初伏十六¶
　兩嚥呑上下[弓*𤣥]常配以伏食歸根而還原草木非同類金石¶
　皆棄捐審用窺造物世俗珍此鉛淸淨得眞修殷勤蘄自然¶
<pb:CK-KZ_JY140_02p083b>¶
　三聖寶金經積功善結緣炁煉𤣥元始太上命精延刀利高¶
　嵯峨育帝攝上𤣥泥丸耀神輝赫赤覆八騫大羅齊玉京丹¶
　鳳迴翮躚洞章振九都鬼魔咸首愆楊枝甘露漿鋪敘聆其¶
　詮皓靈布元化刧刧金口宣齋戒誦一遍積逮沉疴痊七遍¶
　至九遍乾坤逆囘旋百遍至千遍奏名玉帝前萬遍不輟休¶
　火裏生金蓮種民無[刀/巴]界給君度大千金童㪚天華玉女掌¶
　瓊筵靈風響層霄梵炁盈芝田五老勤籙籍四協較宸篇景¶
　霞蔭羽蓋太淸浮紫烟𣺌𣺌龍漢上銓功詣瑛鮮億刧亘綿¶
　綿金光煥萬天神霄九陽會洞妙高上仙¶
¶	
