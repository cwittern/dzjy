#-*- mode: org; -*-
#+EXPORT_ID: JY308
#+TITLE: 青城山記
#+PROPERTY: pinyin Qingcheng Shan Ji
#+WITNESS: CK-KZ JYE
#+BASEEDITION: YP
<pb:CK-KZ_JY308_03p002a>¶
* 續刋靑城山記卷上¶
　　　　　　　　　　　@by濤江彭洵編輯¶
　　　　　　　　　　　@by及門諸子校刋¶
** 　　原始記¶
靑城山者，灌之南山也。地濱大河以西，帶江背郭，綿延不下百¶
里。《元和志》謂：『在靑城縣西北三十里。』《寰宇記》謂：『在靑城縣西北¶
三十二里。』是也。自三皇時，甯封棲眞，黃帝問道，靑城之名遂著¶
迨。漢天師張道陵斬草除溷，講授丹經，白日冲舉，靑城於是益¶
顯。雖羽衣淸脩，棲遲岩穴，後先不可殫述。而靑城之名，播諸冊¶
籍，艷穪無窮。道書云：靑城爲神仙都會福地記云上有没溺池¶
<pb:CK-KZ_JY308_03p002b>¶
甘露芝草。《玉匱經》云：此第五大洞寶仙九室之天，黃帝所拜，奉¶
爲五岳丈人。黃帝刻石拜謁纂書猶存，天師立靑城治於中。《五¶
岳眞形圖》云：靑城洞天所在，其下別有日月分精所照。《御覽》云：¶
黃帝遍厯五岳，封靑城山爲五岳丈人。第五大洞寶仙九室之¶
天，連峯掩映，互相連接，靈仙所宅，靈異甚多。《名山洞天福地記》¶
云：第五洞天周迴二千里，名寶仙九室之天。《唐六典》：劍南道名¶
山之一，曰靑城。《枕中記》云：鬼谷先生爲太元師，治靑城山。《方輿¶
勝覽》謂靑城一名赤城，又名靑城都。陸放翁亦云：靑城一名赤¶
城。杜光庭云：岷山連峯接岫，千里不絶，靑城爲第一峯。山有七¶
十二小洞，應七十二候。八大洞，應八節。《輿地記勝》云：靑城八大¶
<pb:CK-KZ_JY308_03p003a>¶
洞，一太乙，二九仙寶室，三娑羅，四高臺玉寶，五麻姑，六寶園，七¶
聖母，八都督。漁洋山人云：靑城有山市，當天淸氣朗，一望皆城¶
郭都市，瓦屋螺靑，車馬人影，往來絡繹，甫詫異間，移時隱滅。此¶
固靑城之大較也，古人之記載眾矣。若邱壑之奇，壇廟之盛，高¶
人逸士之廣，方外技術之繁，又豈區區者所能盡哉。唐錢起有¶
靑城山送楊杜二郎中赴蜀軍歌云：(蜀山西南千萬重，仙經最說靑城峯。靑城嶔岑倚空¶
碧，遠壓峩眉吞劍壁。錦屏雲起易成霞，玉洞花明不知夕。星臺二妙逐王師，玩瑀軍書王粲詩：日落猿聲連玉壘，晴來山翠傍¶
旌旗。綠蘿春月營門近，知君對酒遙相思。宋趙忭有謁靑城山詩云：背琴負酒上靑城，雲爲開收月爲明。觀宿有詩招主簿，盧¶
同無分見先生。牆留古畫仙姿合，石載奇文俗眼驚。都念吾鄕山亦好，十年孤負爛柯行，范成大再題靑城山詩云：萬里淸遊¶
不厭滽，雙旗換得一枝笻，來從井絡直西路，上到江源第一峯。海内閒身輸我逸，山中佳氣爲人濃。題詩試刻巖前石，付與他¶
<pb:CK-KZ_JY308_03p003b>¶
年蘚暈重。　國朝王士正望靑城山詩云：雲氣連西域，名山仰漢標。千秋軒帝跡，每夜岳靈朝。玉宇峻丹壑，神燈下碧霄。丈人¶
一招手，天路未應遙。顧光旭游靑城山詩云：子美遊靑城，題詩作五字。五字何足多，靑城覺靈異。我來遊靑城，白雲暫留憇。未¶
暇更題詩，復恐礙雲意。偶然咳唾落九天，不曾點著靑城地。蔡時田將赴靑城，從離堆渡入筏村，道中卽景云：過江指靑城，江¶
村一灣綠。踏沙去洲渚，岸行入林麓。樹密靜行人，林深鳥側目。一坪淺草地，十丈古喬木。四圍佐濃陰，數點漏初旭。便可席其¶
間，樹裏微風出。一坐訂終日，蟬聲聞斷續。未到六六峯，先此忘塵躅。又靑城雜詩云闌風伏雨過靑城，洞裏琳宫少送迎。隔斷¶
乾坤支杖影，岩搖日月入鍾聲。六時巖畔聽殘偈，三素雲中謁上淸。五月騎驢遊太華，不如來謁范長生。蔣制軍礪堂遊靑城¶
山詩云：話到靑城意欲顚，悠悠天地浩無邊。神仙弱水三千里，世界空花四十年。前古有懷皆渺矣，後今相識總茫然。任他大¶
夢終朝醉，風月從來不愛錢。邑宰王夢庚遊靑城詩云：傑閣崔巍倚上淸，淸宵餘味步虛聲。峯圍仙磬深難散，月避神燈遠愈¶
明。坐久風前添鶴氅，更殘天上聽雞鳴。何當絶頂凌霄漢，來試猴山子晉笙。查禮遙見靑城欲遊不果詩云：靑城近接岷山南，¶
層巘叠嶂浮蒼嵐。舊稱福地列第五，芝草窑花春長探。前爲赤城後大面，天國丈人名屢變。樹叢石古老怪生，晦夜煌煌聖燈¶
<pb:CK-KZ_JY308_03p004a>¶
現。上矗天倉，三十六峯靑，峯峯插雲多奇形。別開𥧾竅八大洞，符合八節潛通靈。小洞周圍七十二，數應候氣見神異。羣仙翱¶
翔宅九區。杜甫登之，不敢唾其地。我茲移家官江源，林巒傍我搖靑痕。修途未暇陟崇嶺，短歎長哦鑒山影。待約他時雨霽初，¶
提壺獨往尋幽境。吳勤惠公棠西廵望靑城山詩云：蘿衣蘚磴簇雲屏，州六高峯石氣淸，懸澍卽爲天下雨，不須丹竈叩仙靈。¶
** 　　四至記¶
《洞天福地記》云：靑城周迴二千餘里，是山勢綿延，不可紀極第。¶
就域内所常遊者，舉之，西至大面山，(山後老人村，諸山概歸縣記。)南至太安¶
山，東至香積寺山，北則山麓數十里，胥屬平疇。¶
** 　　諸山記¶
靑城之山，最高而最上者爲大面山。(一名趙公山，因趙昱隱此而名。)《潛確類書》¶
云：大面山爲七十二福地之一，羅眞人所居。《輿地紀勝》云：在三¶
<pb:CK-KZ_JY308_03p004b>¶
溪之北，高七十二里。蓋其地山勢陡峻，雲霧時隱，下視羣峰，兒¶
孫羅列。每春冬積雪封逕，如銀海玉山，人踪罕到，惟虎豹之跡¶
時出入耳。凡遊者皆以盛夏新秋天淸氣暖，窮數日力方可登¶
陟瞻眺。過此則不可往。去由大面山北，趨而漸低者，爲¶
大坪山，幽杳高曠，樹茂林深登，大面者必經之道。東去爲老君¶
巖，巖有老君廟，山因以名。又東爲¶
三台山，又東爲¶
𢭔斷山。前明萬厯間謂山中有王氣，令鑿斷之，故名。又東少南¶
爲卧牛山，古名石梯山，又名伏牛山。有異花芝草，食之可以長¶
生。見《輿地紀勝》。再東爲¶
<pb:CK-KZ_JY308_03p005a>¶
大牛心山。少北爲¶
小牛心山，又名端翠山。《輿地紀勝》云：獨立雲中，諸峯不接，上有¶
石池，爲仙人藏劍之所。又東爲¶
登龍山，卽古龍門山。一名石峯山，又名看花山。危橋相向，若層¶
門然。中峯有紅躑躅花，陰靄數步，遂改名看花山。宋馮山人隱¶
於三溪路牛心山前，看花山後，當卽此。少北爲鳳凰山，山產麩¶
金，居人多因以富。然亦易爲地方擾累。東北則爲橫山，一嶺橫¶
出，上下皆平疇，過此盡陸地矣。由大面山直東爲¶
八卦台，卽古壓月山。《輿地紀勝》云：山在靑城縣西，晉朝置上皇¶
觀於上，上有桂木名花，靈芝仙草，李阿常游。是八卦台，卽古壓¶
<pb:CK-KZ_JY308_03p005b>¶
月山也。杜光庭記云：靑城山八大洞，應八卦，以通八水。其中五¶
大洞，上應列星之宫。瑤林寶樹，金沙玉田，水淸而甘，草靈而秀，¶
八卦之名，殆由此歟。《輿地紀勝》云：成都山爲靑城案山，前臨麻¶
姑洞，深不可測。舊志云：靑城道宫，丈人、上淸爲最，餘皆在山麓。¶
五里至上淸宫。又至成都山，則爲半山。至大面，則爲巓。以此考¶
之，八卦臺似卽成都山，仙人洞卽麻姑洞。然無磪指，不敢遽定。¶
再東爲¶
王婆崖，崖中有熙四年趙眞修路八字，是宋時巳多遊者。崖¶
有龍洞石定江，水入之聲若雷鳴。東下卽滴水崖，懸溜數十丈，¶
淸涼可飲。按王象之云。龍居溪在成都山下，眾谷之水皆注其¶
<pb:CK-KZ_JY308_03p006a>¶
中，懸流九十尺，下有龍洞，殆卽此水歟。存之以俟博雅，東下爲¶
龍滚邊，俗名羅鍋扁，卽龍洞水出口處。過此亦盡平陸矣。由大¶
面山南趨，爲¶
通靈溝，俗名偷營溝。以獻逆自此入，破太安寺故也。再南爲¶
長坪山。《輿地紀勝》云：山在味江之上。昔杜宇與居人避水其上，¶
城壘居第，往往尙在。有太安寺，寺門蓋花坪老澤路也。又《方輿¶
勝覽》云：長坪山捫蘿而上，鳥道三十里，爲牡丹¶
坪，殆卽此歟。再南爲¶
沙坪山，當卽古花坪。又古寶唐山，產佳茶。明楊愼和章水部茶¶
歌跋云：往年在館閣，陸子淵謂沙坪茶信絶品，何無稱於古。余¶
<pb:CK-KZ_JY308_03p006b>¶
曰：毛文錫《茶譜》云，玉壘關寶唐山有茶樹，懸崖而生，笋長三寸¶
五寸，始得一葉兩葉。晉張景陽成都白兎樓詩云：芳茶冠六淸，¶
逸味播九區。此非沙坪茶之始乎。據此則沙坪之山，又卽寶唐¶
山矣。詩云：(玉壘之關寶唐山，丹危翠險不可攀。上有沙坪寸金地，瑞草之魁生其間。芳芽春茁金鴉觜，紫筍時抽錦¶
豹斑。相如凡將名最的。譜之重見毛文錫，洛下盧同未得嘗。吳中陸羽可曾覓，逸味盛誇張景陽。白兎樓前錦里旁，貯之玉盌¶
薔薇水。擬以帝臺甘露漿，餅聚龍雲分麝月。蘇蘭薪桂淸芬發，參隅迢遞渺天涯。玉食何由獻金闕，君作茶歌如作史。不獨品¶
茶兼品士，西南測陋阻明陽。官府神仙多蔽美，君不聞，夜光明月，投人按劍嗔。又不聞，二腫蟠木，先容爲上珍。)由通靈¶
溝，東趨爲馬蝗岡，岡下爲棊盤石，相傳古仙人對奕處。北趨爲¶
木魚山，又北爲¶
鉸子山，靑烏家謂爲靑城翊衞。由馬蝗岡北折而東，爲¶
<pb:CK-KZ_JY308_03p007a>¶
第一峯，卽古高臺山也。高峯秀出，[示*禁]帶諸山水村，山郭一覽無¶
際。山有聖燈，每晴霽光熖熊熊飛行各嶺，仍還舊處而滅。《吳船¶
錄》云：岷山數百峯，悉在檻欄下，如翠浪起伏，勢皆東傾。夜有燈¶
出四山，以千百數，謂之聖燈。說者多不决，或云古人藏丹之光，¶
或云草木之靈。亦有光，或又謂神龍山鬼所作。其深信者則謂¶
仙聖所設化也。由第一峯南趨，蒼翠萬狀者，爲¶
三十六峯，卽古之天倉山也。《輿地紀勝》云：在延慶觀南，連崖隱¶
軫，爲三十六倉，神仙密藏金石異寶米鹽雜貨於中。又云：諸峯¶
屹然，有三十六，每峯各有一洞。杜廣成云：前十八曰陽峯，後十¶
八曰陰峯。宋宫大防詩云：天倉三十六，褰擁翠微間。晁公遡詩：¶
<pb:CK-KZ_JY308_03p007b>¶
天公夜半剪冰花，三十六峯如玉立。卽此南折而東，爲涼風頂。¶
又東爲¶
禪師崖，崖爲入山險隘，有一夫當關之勢。明季太安寺僧了空¶
鑑，隨率眾禦賊，觸崖死難，鄕人義之，繪像崖間以祀。今山民婚¶
喪，凡鼓吹過境，必祭而後可行，蓋英靈所致云。再東爲¶
筆架山，峯巒數曲，因形賦名。再東爲¶
香積山。《輿地紀勝》云：山寺前有瀑布，有鷄骨禪師塔，山有頂名¶
孤鶴，形勢孤峭，矯若鶴立。故絡繹而下，岡巒競秀，蔥鬱怡人，幽¶
溪曲逕，隔絶塵寰，又復別有天地。由第一峯而北，爲¶
丈人山。范成大謂至上淸宫，下視丈人峯，直牆堵耳卽此。唐岑¶
<pb:CK-KZ_JY308_03p008a>¶
參有靑城丈人峯詩云：(五岳之丈人，西望靑瞢瞢。雲開露崖嶠，百里見石稜。龍溪盤中峯，上有蓮華僧。¶
絶頂小蘭若，四時嵐氣凝。身同雲虛無，心與谿淸澄。誦戒龍每聽，賦詩人則稱。杉風吹袈裟，石壁懸孤燈。久欲謝微祿，誓將歸¶
大乘。願聞開士說，庶以心相應。)丈人之南，爲¶
鬼城山，俗名月城山。《錄異記》云：王蜀壬子𡻕七月十三日，靑城¶
鬼城山滯雨崖崩，暴水大至，在丈人觀後，高百餘丈。殿當其下，¶
將憂摧壞，俄墜石如岸，偃水向東，竟免漂陷。觀中嘗苦汲，自此¶
暴水出處，流泉直注厨内，其味甘香，冬夏不絶。丈人東南爲¶
元眞山。《輿地紀勝》云：在丈人觀前，上有神草如稻苗，食者昇仙。¶
東北爲¶
飛赴山。《方輿勝覽》謂飛赴寺，在靑城飛赴山下者，是也。從此徑¶
<pb:CK-KZ_JY308_03p008b>¶
趨平原矣。由第一峯而東，爲¶
混元頂，三峯特起，駢羅鼎峙，狀若覆釡，蔥翠離奇。第三頂下爲¶
天師洞，洞在峭壁間，崇竦千尋，直下如削檐檻，飛空下視股栗。¶
洞口羣山，若拱若揖，浮嵐空翠，盡在襟袖，山外靑疇綠野，厯厯¶
在目。洞中有天師像、開元御勅碑。西漚李惺有憶靑城天師洞¶
舊遊詩：云(十二樓高接玉京，四無人影四無聲。爐邊斜倚栢燈坐，醉後倒拖藜杖行。大雪封山惟一白，寒潭受月恰¶
雙淸。茫茫此境何由再，夢入松關路亦生。)洞北綿亘東趨者，爲¶
龍居山。(俗名靑龍岡，一名排坊岡。)再東爲¶
太平山，一名藥王山，山趾卽太平場，市聚也。洞南爲偏橋，橋當¶
兩崖中斷，下臨深溪，一落千丈，細逕如線，僅支一木，蟻附而行，¶
<pb:CK-KZ_JY308_03p009a>¶
游者輒止。今已鑿山通，道作天然橋，翼以石欄，坦夷無碍。度橋¶
而南爲¶
祖師殿，爲¶
軒轅頂，卽甯封棲眞，黃帝問道之處。舊有軒皇臺，今廢。又南爲¶
擲筆槽，槽深數十丈，自南而北，直達偏橋，不下里許。按王象之¶
碑目云：天師戒鬼，筆迹深一十三丈，濶三十丈，在大龍橋側。《名¶
勝志》云：龍橋處兩峯之間，相去百餘步，峯巒危竦，橋在峯半，漸¶
促漸小，可五六寸，長一丈五尺，兩岸懸崖，俯臨不測。山傍有誓¶
鬼石，天師與鬼兵爲誓，朱筆畫山，靑崖中斷，今斷處石並丹色。¶
據此則大龍橋卽今之偏橋，朱筆所畫之靑崖，卽今之擲筆槽¶
<pb:CK-KZ_JY308_03p009b>¶
也。南折而東，爲¶
白雲溪，乃文潞公爲張俞罷宅處。又東爲¶
乾元山。《錄異記》云：乾元之南六十餘里地，名東柱西柱，眾山連¶
接，峯巒秀異。又云：東有數峯峭拔，一峯最高，云是蒲仙上昇之¶
所，是乾元之名又最古矣。再東爲¶
三獅山，重岡秀出，狀若伏獅，橫截南下諸山，別具意態，靑鳥家¶
謂所以鎭水口也。蓋靑城諸山，以大面爲祖，高臺爲樞，天師洞¶
爲中主，羣山環衞，空翠四合，每春融日麗，朝焰溟濛，樹色山光，¶
狀若城郭，圍繞空際，故曰靑城云。¶
** 　　宫觀記¶
<pb:CK-KZ_JY308_03p010a>¶
靑城爲古今名勝，宫觀綦多。滄桑屢變，興廢迭更，不能備舉，第¶
就所存與可考者書之。在大面山之腹者，曰¶
慶雲寺。寺最古，相傳爲明初建。人踪罕到，未經親厯，恐猶未確。¶
蓋靑城宫觀，晉唐所建者多也。在八卦臺者六。一曰上皇觀。《蜀¶
志補罅》謂卽古元眞觀。建自晉，神芝異草嘉樹名花，多產於此。¶
芝草如稻苗，食之可仙。唐章孝標詩云：(烟霞星蓋七星旛，想像先朝駐禁鑾。輦路已平¶
裁藥地，皇風猶在步虛壇。樓臺瑞氣晴蕭索，杉檜龍身老屈蟠。翻感惠休并李郭，劍門空遠望長安。　國朝黃廉訪雲鵠有詩¶
云：㪚吏何綠謁上皇，仙山有處近高蒼。雨添崖翠迎眉潤，風逗溪聲引興長。萬木陰濃宜避暑，雙杉年久自生香。(觀門古杉大數圍，千百年¶
物也。)暫容領畧烟霞趣，爲語同人去莫忙。)蓋謂元宗幸蜀時曾遊此也。其五則曰¶
靑皇觀，曰　(上中)皇觀，曰　文昌宫，曰　眞武觀。在三台山者，一¶
<pb:CK-KZ_JY308_03p010b>¶
曰　東嶽廟。在龍滾邊者二，曰　上元宫，曰　靑山寺。在鳳凰¶
山者二，曰禹王廟，曰　廻龍寺。在木魚山者三，曰　天眞觀，曰¶
　圓明宫，曰　白雲觀。在鉸子山者三，曰　九泉菴，曰　九龍¶
菴，曰　樂靜菴。在三台山者一，曰　沈家菴。在太安山者一，曰¶
　太安寺。相傳寺始自唐，明代復振，樓殿之盛，甲於靑城。獻逆¶
之亂，燬於火，今猶有嘉靖間古鐘，記至正及成化諸年復建事。¶
在沙坪者一，曰　郭家菴。在頓子崖者一，曰　白馬廟。在乾元¶
山者一，曰　黑虎觀。在龍居山者三，曰　石筍堂，曰　龍居菴，¶
曰　飛仙觀。　國朝許水南《儒龍有緣溪赴常道觀飛仙觀》詩¶
云：(連峯忽中開，奔峭亦巳了。斷壁夾溪深，危磴出林杪。曲折緣蒼崖，迢遞穿叢篠。一涯地偪仄，十里天繚繞。夕景翳藤蘿，茫¶
<pb:CK-KZ_JY308_03p011a>¶
茫失昏曉。路窮見仙都，朱閣懸縹緲。前登但過雲，俯瞰出飛鳥。初驚物象幽，坐使塵跡少。茲遊偶然遂，已爲來者肇。誰歟知我¶
心，窺擔山月皎。)在孤鶴頂下者一，曰　香積寺，卽古靈巖寺。《輿地紀勝》¶
云：靈巖寺在香積山，寺前有鷄骨禪師塔。又云：禪師西魏時來¶
靑城山，嗜食鷄，今有塔在香積寺。是香積之名，宋巳盛傳矣。在¶
丈人山之陰者曰　丈人觀，在丈人山之陽、鬼城山之東者曰¶
　建福宫。按《吳船錄》云：丈人峯下五峯，峻峙如屏，觀之臺殿上¶
至岩腹。丈人，自唐以來號五岳丈人儲福定命眞君。傳記畧云：¶
丈人姓甯，名封。黃帝問龍蹻飛行之道，今賜名會慶建福宫。是¶
丈人觀之爲建福宫，實自宋始。舊志云：靑城山有丈人觀、丈人¶
行宫，據此則今之建福宫，乃古丈人觀。今之丈人觀，乃丈人行¶
<pb:CK-KZ_JY308_03p012b>¶
宫也。《靑城甲記》云：黃帝封靑城山爲五岳丈人，乃岳瀆上司，眞¶
仙崇秩，一月之内，羣岳再朝。晋代置觀焉。《續博物志》云：靑城縣¶
𡻕春秋，以蔬饌饗丈人山，令躬行禮，蓋蜀之望山也。《錄異記》亦¶
云：司馬承禎奏元宗云：名山岳瀆，血食之神，以主祭祀。太上慮¶
其妄有威福，以害蒸黎，分命上眞，監𦴷川岳。有五嶽眞君，有靑¶
城丈人爲五嶽之長，彈紏萬神，各置廟以齋食爲饗。王蜀咸康¶
元年，王衍嘗奉太后太妃，同禱靑城，游丈人觀，謁建鑄像。《全唐¶
詩》有靑城丈人詩二章。其送太乙眞君酒云：(峨嵋仙府鶴沈沈，玉液金華莫厭斟。¶
凡客欲知眞一洞，劍門西北五雲深。曲龍山翫月，云月砌瑶階。泉滴乳玉簫，催鳳和烟舞。靑城丈人深處遊，元鶴唳天雲一縷。¶
唐杜甫丈人山詩云：自爲靑城客，不睡靑城地。爲愛丈人山，丹梯近幽意。丈人祠西(一作洞口)佳氣儂，綠雲擬住最高峯。倩除白髮¶
<pb:CK-KZ_JY308_03p013a>¶
黃精在君看，他時氷雪容。太后徐氏丈人觀謁先帝御容詩云：聖駕歸梧野，躬來謁聖顏。旋登三徑路，似陟九嶷山。日照堆嵐¶
逈，雲橫積翠間。期修封禪禮，方俟再躋攀。太𡚱徐氏丈人觀詩云：獲陪翠輦喜殊常，同陟仙壇豈厭長。不羡乘鸞入烟霧，此中¶
便是白雲鄕。宋文同詩云：羣峯垂碧花，下擁岷仙家。神皇被金巾，坐領五帝衙。威靈攝眞境，俗語不敢譁。精心叩殊庭，俯首仰¶
紫華。願言鳳羅盟，畢世驅塵斜。循奉蕊珠戒，期之飛太霞。陸游丈人觀詩云：黃金篆書榜朱門，夾道巨竹屯蒼雲。崖嶺劃入天¶
地分，千柱躭躭壓其垠。濯纓肅謁丈人君，廣殿空庭吹寶薰。摩挲畫稿手爲皸，異哉山兜與土羵。物怪齾齾如邱墳，仙人珮玉¶
雜帨帉。手整貂冠最不羣，欲去不忍恨日曛。道翁采藥晝夜勤，松根茯苓獲兼斤。食之植立彊骨筋，枸杞羣吠聲狺狺。山爐小¶
甑吹幽芬，朱顏不飮常自醺。我亦宿誦五千文，一念之差墮世紛。誓將從翁走如麕，隱書祕訣何由聞。又有題丈人觀道院壁¶
云：斷香浮月磬聲殘，木影如龍布石壇。偶駕靑鸞塵世窄，間吹玉笛洞天寒。奇香滿院晨炊藥，異氣穿巖夜浴丹。郤笑飛仙未¶
忘俗，金貂猶著侍中冠。孫太古畫長生作舉手整貂像，尤爲奇逸。)在高臺山者，爲¶
上淸宫。《吳船錄》云：上淸宫在最高峯之頂，以版閣插石作堂殿，¶
<pb:CK-KZ_JY308_03p013b>¶
下視丈人直牆堵耳。《輿地紀勝》云：高臺山在丈人祠之西，晉立¶
上淸宫於上，山有列聖殿，今廢。按《新五代史・前蜀世家》云：王衍¶
嘗與太后太妃遊靑城山，宫人衣服皆畫雲霞飄然，望之若仙。¶
衍自作甘州曲，述其仙狀，上下山谷，衍常自歌，使宫人和之。又¶
乾德五年，衍起上淸宫，塑王子晉，尊以爲聖祖至道玉宸皇帝，¶
肖建及衍像，侍立左右。又於正殿，塑元元皇帝，及唐諸帝，備法¶
駕朝之。《益州名畫錄》云：命杜齯龜畫於上淸祖殿，并授翰林待，¶
詔賜金魚袋。又史稱唐莊宗使李嚴聘蜀衍，與朝上淸宫，蜀都¶
士庶，簾帷珠翠，夾道不絶。《靑箱雜記》亦云：衍造上淸宫成，塑元¶
元皇帝及唐諸帝像，衍躬自薦饗。按舊志靑城山有列聖殿，當¶
<pb:CK-KZ_JY308_03p014a>¶
卽諸帝像殿也。宋陸游有宿上淸宫詩云：(九萬天衢浩浩風，此身眞是一枯蓬。盤蔬¶
採掇多靈藥，閣道攀躋上半空。累盡神仙端可致，心虛造化欲無功。金丹定解幽人意，㪚作山椒百炬紅。夜中山谷火煜然，俗¶
謂聖燈，意古藏丹所化也。登上淸小閣云：樓觀參差倚晚晴，偶然信腳得閒行。欲求靈藥換凡骨，先挽天河洗俗情，雲作玉峯¶
時特起，山如翠浪盡東傾。何因從此橫空去。笙鶴飄然過洛城。又有宿上淸宫詩云：永夜寥寥憇上淸，下聽萬壑度松聲。星辰¶
頓覺去人近，風雨何曾敗月明。是夕山下風雨絶頂，月明到曉。早𡻕文辭妨至道，中年憂患博虛名。一菴儻許西峯住，常就仙¶
曹問死生。又有自上淸延慶觀歸過丈人觀少留詩云：再到蓬萊路欲平，郤吹長笛過靑城。空山霜葉無形迹，半嶺天風有嘯¶
聲。細棧攀雲縈峭絶，危橋飛挂插澄淸。玉華更控靑鸞住，要倚闌杆待月明。范成大上靑宫詩云：厯井捫參興未闌，丹梯通處¶
更躋攀。冥濛蜀道一雲氣，破碎岷山千髻鬟。但覺星辰垂地下，不知風雨滿人間。蝸牛兩角渾如夢，更說紛紛觸與蠻。文同有¶
題壁一絶云：天氣陰陰別作寒，夕陽林下動歸鞍。忽聞人報後山雪，更上上淸宫上看。)在天師洞者，爲¶
常道觀。觀爲隋大業間置，始名延慶，唐改常道，宋名昭慶，今則¶
<pb:CK-KZ_JY308_03p014b>¶
概言天師洞矣。唐時爲飛赴寺僧侵居，元宗時勅令仍歸道士。¶
其御勅碑畧云：蜀州靑城，先有常道觀，元在靑城山中。聞有飛¶
赴寺僧，奪以爲寺。州旣在卿節度撿校，勿令相侵。觀還道家，寺¶
依山外舊所。使道佛兩所，各有區分。今使内品官毛景懷、道士¶
王仙卿，往蜀川等州。故此遣書，指不多及，右勅。宋文同有昭慶¶
觀詩云：(琳崖盤玉霄，彩翠接步武。雲霞不可畫，泉石固難譜。神幢逾百尋，常轍厯萬古。靈瀑誰與窮，長飛六時雨。　國¶
朝蔡時田有初入靑城寓常道觀詩云：入山森耳目，蒼深天地失。合㳫聳靑巋，蔥蒨藴山質。蓊毓藏神理，烟靄滿欲溢。藤蘿蔽¶
日月，子午多不的。萬古養蔚藍，天應苔蘚蝕。琳宫遙在望，茂樹隔澗密。仙人御祿髓，大是甯封匹。老作靑城游，咳唾成點碧。胡¶
麻飽我饑，趺坐訂二日。)天師洞之南，爲¶
三皇殿。殿爲古黃帝祠遺址。又南爲古偏橋，橋南三里爲祖師¶
<pb:CK-KZ_JY308_03p015a>¶
殿，又南爲白雲溪。按《輿地紀勝》云：淸都觀，在延慶觀上二三里，¶
一名洞天觀。宋文彥博鎭蜀日，市淸都觀側隙地，以贈張愈。其¶
下卽白雲溪，因號白雲隱居。宋史亦稱白雲溪，爲杜光庭隱處。¶
以地考之，古無祖師殿，惟淸都觀在白雲溪上，則今之祖師殿，¶
當卽古淸都觀也。再南爲¶
古儲福觀，今廢。按儲福觀，在延慶觀南，天倉山下。《福地記》云：天¶
倉諸峯，神仙以爲帑庫，往往有得異物者。《輿地紀勝》云：儲福觀¶
天倉諸峯，屹然三十六。天氣淸明，於天峯閣望之，一一可數。陸¶
游云：儲福觀爲唐玉眞公主修眞之地。今祖師殿、軒轅頂一帶，¶
多有宫觀遺趾，儲福當不外此，特不可指名耳。宋沈少南有詩¶
<pb:CK-KZ_JY308_03p015b>¶
云：(割盡齊峯奉魯元，更開沁水占名園。何如帝子空山外，落日騎驢芳草原。胡叔豹詩云：棄形如遺但養神，阿兄爛醉棃園¶
春。人百撼之耳不聞，何物女子乃獨醒。徑來空山卧白雲，不見漁陽胡馬塵。陸游詩云：路轉屏風叠，雲藏帝子家。窮幽行犖确，¶
息倦倚槎枒。綠蘚封茶樹，淸霜折藥花。世無勾漏令，誰此養丹砂。)天倉山又有¶
威儀觀，今亦廢，不可考。宋文同有威儀觀詩云：(羣峯削瓊瑶，老蘚探古綠。應招¶
大岷去，簪笏儼相逐。珠宫袐仙仗，錦笈藏寶籙。上帝此爲倉，其田堪種玉。)在靑城之麓者，長生宫，漢¶
之碧落觀也，宋名長生觀，一名范賢觀。《雲谷雜抄》又謂范仙觀。¶
舊志云：范寂字無爲，又稱名友，字子元。漢昭烈時，隱居修鍊於¶
此，得長生久視之道。帝屢召不起，封逍遙公。後主易其宅爲觀。¶
夀一百三十餘。晉李雄亂，率千餘家依靑城，保險自守。雄欲迎¶
爲君，固辭。封天地太師西山侯。蜀人多敬奉之。唐味江山人唐¶
<pb:CK-KZ_JY308_03p016a>¶
求有范賢觀詩云：(數里綠山不厭難，爲尋眞訣問黃冠。苔鋪翠點仙橋滑，松織香綃古道寒。晝傍綠溪鋤嫩¶
玉，夜開紅竈撚新丹。鐘聲巳斷泉聲在，風動摇花月滿壇。宋陸游有長生觀觀月詩云：碧天萬里月正中，淸夜珥節長生宫。廣¶
寒勿墮人間世，但怪步虛聲㪚瑶臺空。四山沉沉萬籟寂，夭矯髯龍舞娛客。珥貂老仙期不來，獨倚闌干吹玉笛。道人不怕九¶
霄寒，銀闕氷壺處處看。天台四萬八千丈，明年照我扶藜看。又小憇長生觀飯巳遂行詩云：淸絶長生觀，再遊疑後身。人間空¶
石刼，物外自壺春。道士靑精飯，先生烏角巾。囘頭增悵望，倦馬橫征塵。　國朝西漚李惺長生宫詩云：隱隱琳宫隔石橋，數聲¶
淸磬遠相招。荷都貼水池新漲，竹不篩風暑亦銷。塵世勞人均褦襶，神仙好處但逍遙。看棊尙有機心在，未若同傾酒一瓢。)¶
在飛赴山下者，有¶
飛赴寺。(相傳在今王家林。)卽寺僧之侵常道觀者。《方輿勝覽》謂在靑城¶
縣飛赴山下，舊名昌聖院，乃唐左軍容嚴遵美捨宅，有四望亭。¶
《神僧傳》云：靑城山有異僧，出入井中，赴供長安，頃刻復還。廣明¶
<pb:CK-KZ_JY308_03p016b>¶
中乃賜名飛赴寺。按《北夢瑣言》稱遵美徙劍南，王先主優待甚¶
異，於靑城山下卜別墅以居。則遵美之卜宅，在王蜀時已屬廣¶
明後。又按開元御勅云：常道觀在靑城山中，聞有飛赴寺僧，奪¶
以爲寺云云。是開元時已有飛赴寺，非遵美宅也，明甚。又按紀¶
元年表，廣明爲僖宗乾符七年改元，開元爲元宗年號，相去百¶
年，何待廣明始賜名飛赴耶。二說均有未合。蓋飛赴之名，因山¶
而起。遵美卜宅近寺，後或捨入寺中抑。或遵美好爲福田利益，¶
廣有佈施，爲時傳頌記者附會之，而未及深求，遂致兩有參錯，¶
亦未可知耳。宋文同有飛赴寺詩云：(平林露層巘，上獨置孤寺。羣仙馭飛駕，往往赴於此。¶
風光幡影亂，日落鐘聲起。誰可謂詩豪，興來吟萬紙。)¶
<pb:CK-KZ_JY308_03p017a>¶
** 　　古蹟記¶
牡丹坪，《方輿勝覽》云：自靑城之長坪山，捫蘿而上，由鳥道三十¶
里許，有平阜數十畒，高樹蔽天，春深先花後葉，狀若芙蕖，香類¶
牡丹，人號枯枝牡丹。譙定、李浩隱其中。范成大詩『千丈牡丹如¶
錦蓋，人間姚魏敢爭先』是也。¶
芙蓉坪，《吳船錄》云：大面山一上六十里，有坪坦夷，曰芙蓉坪，道¶
人於此種芎，非留旬日不可登。且涉入夷界，雖羽衣輩亦罕到。¶
軒皇壇，卽授道壇。《靑城山記》甯封棲眞北巖之上，黃帝築壇，拜¶
爲五岳丈人，今訛爲軒皇臺。¶
天峯閣，在儲福觀。《河圖括地象》謂觀爲玉眞公主修眞處。有天¶
<pb:CK-KZ_JY308_03p017b>¶
峯閣，望三十六峯如列屏。¶
讀書臺，在白雲溪，爲杜光庭讀書處。陸放翁讀書臺詩自註云：¶
光庭字賓聖，括蒼人。喜讀書，工辭翰應百篇。舉不中，入天台山¶
爲道士。僖宗召見，賜紫充麟德殿文章應制。後隱靑城山白雲¶
溪，自稱東瀛子。蜀主王建賜號廣成先生。有《廣成集》一卷，《壺中¶
集》三卷。詩云：(山中猶有讀書臺，風掃晴嵐畫幛開。華月冰壺依舊在，靑蓮居士幾時來。)¶
赤城閣，在長生宫。《輿地紀勝》云：長生觀後有赤城閣。舊志云：漢¶
昭烈時范寂隱居此閣，手植枬樹猶存。後主改爲碧落觀，宋始¶
改長生觀也。¶
譙巖，在大面山。宋史稱譙定愛大面山之勝，棲遯其中。蜀人指¶
<pb:CK-KZ_JY308_03p018a>¶
曰譙巖，敬而不敢名也。¶
玉華樓，《輿地紀勝》云：在丈人觀。宋陸放翁有《夜登靑城山玉華¶
樓木蘭花慢》詞一闋云：(閱邯鄲梦境，歎綠鬢，早霜侵。奈華嶽燒丹，靑谿看鶴。尙負初心。年來向，濁世裏，¶
悟眞詮袐絶幽深。養就金芝九畹，種成琪樹千林。星壇，夜學步虛吟。露冷透瑶簪。對翠鳳披雲，靑鸞遡月。宫闕蕭森，琅函一封。¶
奏罷。自鈞天帝所有知音，郤過蓬壺嘯傲，世間甲子駸駸。)¶
三師壇，在六時巖下。昔天師戒鬼後，蜀人立壇以奉三師。三師¶
者，天師、嗣師、像師是也。¶
黃帝祠，在常道觀。《靑城山記》云：在黃帝授經壇下，隋時建觀，有¶
張天師遺跡，及明皇御書碑。據此當卽今三皇殿。¶
冲妙觀，舊名老君觀，政和間改今名。有杜光庭重修記。乃漢天¶
<pb:CK-KZ_JY308_03p018b>¶
師化蜀曰，太上老君降靈之墟。¶
廣福院，在大面山左，下臨皂江，去郡十里，實爲勝槪。¶
羊馬臺，在赤石城崖上。天師與鬼誓，形如羊馬，故謂羊馬臺。¶
天師池，在上淸宫東北麓中。昔天師居石城崖上，於此作池，以¶
飮鳥獸。又有天師栗，乃天師手植，十七株。¶
甯先生洞，在龍宫山後石室中。黃帝時先生居此洞，黃帝詣而¶
師之。¶
軒轅臺，在延慶觀後。有石龕中，有天尊像，及移觀手詔碑，并開¶
元帝玉眞金仙兩公主等像。¶
龍宫，在上淸宫西南，崖穴可容千人。龍穴，在常道觀東。¶
<pb:CK-KZ_JY308_03p019a>¶
摩雲、虎嘯二亭，在香積山靈巖寺寺門。今寺西有摩雲亭，殆卽¶
址歟。¶
玉眞洞，皇甫士安《靑城山記》云：前爲靑城，後爲大面。其下東北¶
有太華、玉眞、高城、朝紀、九超、三極、開元、靈元等洞。上帝以五嶽¶
仙眾劉景迴等主之。¶
金華宫，在上皇觀不一里許。唐金華、玉眞兩公主建。前蜀王衍¶
與母徐太后，同遊避暑。宫遺址在焉。¶
天倉洞，咸通中河東薛逢爲綿州剌史，夢入洞府，及出門，有人¶
謂之曰此天倉洞也。尋使人訪焉，入洞十里許，仙迹宛然，隔溪¶
見山川居第，然不敢渡而止。¶
<pb:CK-KZ_JY308_03p019b>¶
石天地，在常道觀。天形有十二角，地形正方，濶六七尺。漢天師¶
置此，與鬼爲誓。¶
玉女洞，在大字崖南，龍居山北，已廢。數年前山崖雨裂，石壁間¶
露此三字，洞字惟水旁數點，玉女字完好。按《山海經補注》云：素¶
女在靑城天谷山，今名玉女洞。當卽指此。¶
龍門洞，在香積寺，溪逕曲折，巖磴幽深。有巨石，狀若門闥，上書¶
龍門石三大字，卽古龍門洞也。放翁有龍門洞詩云：(我來香積寺，淸晨厯¶
龍門。孤峯撑蒼昊，大壑裂厚坤。古穴吹腥風，峭壁挂爪痕，水浮石楠花，崖絡菖蒲根。橫策意末饜，搴裳探其源。絶景豈可名，恨¶
我詩語煩。須臾蒼雲合，但恐白雨翻。東走得平野，萬里扶桑瞰。)¶
石日月，《隋書》靑城山有石日月像。《玉匱經》云：第五大洞寶仙九¶
<pb:CK-KZ_JY308_03p020a>¶
室之天，有石日月像。天師立靑城治，於其中者是也。或謂在延¶
慶觀東北，或謂在西北，迄不敢定。¶
遇仙巖，在龍居岡，濃翠迷天，瀑布飛灑，時異人往還，覿而不覺，¶
及擬議則不可見矣。¶
虎圈，在高臺山絶頂，傳爲古仙人豢虎地。尙有鐵索，在崖竇中。¶
金鞭崖，在山陰十三峯半一洞，約廣數尺，中有物狀，若金莖者¶
三，二直一橫，光彩射日，晴霽望之，一一可數。昔人謂天倉諸峯，¶
神仙以爲庫，藏異寶於中，殆其然歟。俗謂蜀藩慶符王所遺，殊¶
謬。¶
大朝陽洞，在混元頂北，山崇嶺峻，地極幽深，每旭日初昇，滿山¶
<pb:CK-KZ_JY308_03p020b>¶
紅紫，氣象萬千。黃廉訪雲鵠有宿朝陽洞曉望詩云：(夜雨空由枕石眠，起¶
來揩眼盼遥天。平林日射靑如黛，大野雲鋪白似綿。妙境靜觀殊有味，良遊重續又何年。生機樂意人間滿，肯羡蓬萊頂上仙。)¶
小朝陽洞，與大朝陽洞相距數丈，風景彷彿。¶
誓鬼臺，《明一統志》在丈人峯下。《輿地紀勝》云：丈人峯下，舊有龍¶
穴，出水淹害禾稼。天師立石臺於上鎭之。開元中剌史楊勵，乃¶
刻一面爲元宗眞容，一面爲佛，一面爲天師像。試劍石，在延慶¶
觀北，高濶皆數十丈。一名三島石。舊志云：相傳靑城多妖魅，天¶
師欲誅之，甫運法轟雷爍電中，忽大石當路，天師揮劍一擲，石¶
遂中分，南一片復裂爲二。¶
漏米石，在香積寺。舊志云：先朝有鷄骨禪師，振興道場，每於石¶
<pb:CK-KZ_JY308_03p021a>¶
縫中漏米，以供齋厨。今石尙存，而米不復漏。¶
内江王府，沙坪山内有殘碑，已不可讀。惟内江王府數字尙存。¶
殆獻逆之亂，曾經避地山中歟。¶
鬼界古碑，王象之碑目云：在鬼城山下。昔天師驅鬼於絶域，有¶
鬼界古碑，字畫磨滅，不知年代。今悉無存矣。¶
天生橋，在乾元山，懸崖萬仭，有片石插削壁間，長可丈許，前凌¶
空際，無所依倚，惟名花異草披拂左右。相傳爲仙人遊戲之地。¶
大字崖，在高臺山北，丈人山南，崖壁刻靑城山三字，大可數尺，¶
故名。按淸字，唐開元十八年始去其點，此書猶有水旁，殆隋唐¶
間人所書歟。¶
<pb:CK-KZ_JY308_03p021b>¶
范長生遺像，在丈人觀。舊志云：宋孫太古畫壁侍中范長生舉¶
手整貂蟬像。有詩云：浮世升沉何足計，丹成碧落珥貂蟬。宋文¶
同有題孫知微畫詩云：(太古奇偉士，精思獨於畫。馳心入茫昧，萬物赴揮灑。當時一名重，顧陸非爾亞。¶
卓哉靑城筆，妙絶冠天下。寥寥九天仗，一一若神冩。吾恐千載後，是終無繼者。)¶
六時水。《錄異記》云：靑城山宗元觀，南二里有峭崖，面對觀中，高¶
五百餘丈，其山崖上有授道壇，昔甯眞君與軒轅黃帝授道之¶
所。澗底石龕，有元宗皇帝御眞。每日六時，有水從崖上出，至今¶
不絶，時人游禮見焉。仙經云：第五洞天上有流泉懸樹，一日三¶
時灑落，謂之潮泉。舊志謂其水順陰陽爲消長，不涸不溢，故曰¶
六時。又云六時水三字，河東邊敏修施，天漢勾千齡書，住持馮¶
<pb:CK-KZ_JY308_03p022a>¶
守中立。石俱八分。今龕與御眞及勾書皆無，水尙如故。¶
天池，在上淸宫殿南。《福地記》云：靑城有甘露芝草天池。《輿地紀¶
勝》云：高臺山上有天池，晉立上淸宫於上。俗謂爲麻姑池，誤矣。¶
龍池，舊志云：池有二，一在仙人洞之前，方圓丈許，深數尺，眾流¶
競注，不溢不涸。一在香積寺殿前，廣可盈丈，澄淸不滓，終𡻕如¶
常。¶
鴛鴦井，舊志云在上淸宫殿北，濶不盈丈，深亦如之。二池相距¶
數尺，其水互爲淺深。¶
鹿飲泉，《輿地紀勝》云：在靑城縣西靑城山。¶
龍居溪，《輿地紀勝》云：在成都山下，眾谷之水，皆注其中。懸溜九¶
<pb:CK-KZ_JY308_03p022b>¶
十尺，下有龍洞。按《潛確類書》云：成都山，爲靑城案山。今靑城之¶
案，惟龍居山，無成都山。而其下溪水多𣾀得，毋因溪之名并其¶
山，而龍居之遂失成都之名歟，迄不敢定。魚子水，在靑城山西¶
北谷中，流入岷江。云中有魚羽翼能飛，舊傳得餐者長生。¶
三溪水，在龍居溪下，水激巨石，穿坳爲潭，龍族居之。上有古天¶
宫，老君石像，皆神仙遺跡。¶
響水洞，在禪師崖北，洞中流水不息，響若輕雷。每夜闌更盡，有¶
若笙鏞簫鼓，自洞而出。¶
石筍，在龍居岡之北，高十餘丈。旁有小者，一高一低，依附而立，¶
尖簇插空，狀若巨筍。¶
<pb:CK-KZ_JY308_03p023a>¶
九株松，在延慶觀。范蜀公詩：九松崢嶸姿，一一大夫封。¶
古銀杏，舊志云在常道觀靈官殿側，圍一丈六尺，高十餘丈，枝¶
間鍾乳倒垂，狀如玉筍，長短參差，雅若圖畫。中皇觀崖壁，亦有¶
銀杏二株，圍一丈二尺，高十餘丈，虬枝四蔭，蒼翠玲瓏。¶
歧莖㯶，在天師洞前少南。大僅拱把，高約數丈，一本而中兩歧，¶
相傳爲天師所植。¶
大小將軍樹，蓋丈人觀牡丹也。高十丈者，名大將軍。五丈者，名¶
小將軍。蜀郡桑門公實悟光《題錢舜舉折枝牡丹》詩云：(三月江南媚景¶
天，姚黃魏紫鬥爭妍。那知十丈將軍樹，卻在靑城古洞前。)¶
《蜀志補罅》稱靑城山有一百八景，風月佳時，登儲福望之，厯厯¶
<pb:CK-KZ_JY308_03p023b>¶
可數。今經數百年滄桑迭變，有昔存而今廢者，有跡在而名殊¶
者。表彰無人，遂就淹耳。兹並錄之，以待後賢搜訪。¶
彭祖峯。　石鑑峯。　龍牙峯。　野雲溪。　藏雲塢。　齊雲榭。¶
垂虹亭。　捎雲閣。　觸石軒。　卧雲菴。　靑溪。　碧桃溪。　芙¶
蓉溪。　海棠溪。　溪光亭。　過溪橋。　乳泉。　滴珠泉。　淸風¶
洞。　鑑湖。　荻花洲。　蓼嶼。　碧霞洞。　躑躅溪。　斜川。　曲¶
水。　紫霞洞。　鑑橋。　藥圃。　紫薇洞。　靑陰橋。　酴醿洞。¶
綠篠橋。　玉微亭。　紅霞塢。　　爛柯亭。　灌稻泉。　翠光亭。¶
茅堂。　紫陽洞。　桃源。　暗香亭。　金華堂。　舸齋。　蕙谷。¶
黃梅嶺。　煎茶溪。　芹浦。　鸚鵡林。　韋廬。　野人澗。　柘坪。¶
<pb:CK-KZ_JY308_03p024a>¶
　寶蓮社。　妙高峯。　婆羅坪。　木蘭岫。　桂香亭。　石室。¶
白蘋洲。　藻壑。　望岷埡。　豹谷。　百花潭。　鹿關。　瑞香嶺。¶
　芝畦。　瑞荷塘。　蒹葭渚。　黃浦。　菱灣。　芭蕉谷。　直釣¶
亭。　和芳隴。　金棖莖。　鑑雉洪。　橘徑。　芙蓉島。　𡻕寒洞。¶
　葦杭。　棲眞洞。　望山坡。　黃葵坡。　鳳簫樓。　跨鳳亭。¶
牛關。　馭鶴峯。　化成洞。　望關臺。　凝碧溪。　寶陀巖。　玉¶
女潭。　蓴陂。　藏春島。　水仙𣾀。　薝蔔岡。　丹臺。　浴丹池。¶
　曝藥臺。　芳草渡。　采薇汀。　金󰆷隄。　菖蒲谷。　種茶嶺。¶
　桂子谷。　九曲池。　華海。　紅梅島。¶
¶
¶
