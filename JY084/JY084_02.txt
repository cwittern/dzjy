#-*- mode: org; -*-
#+TITLE: 西昇經
#+DATE: 2011-05-31 15:54:01
#+PROPERTY: kxid KX080
#+PROPERTY: title 西昇經
#+PROPERTY: baseedition CK-KZ
#+PROPERTY: source 重刊道臧輯要考正版
#+PROPERTY: dz DZ0666
#+PROPERTY: id JY084
#+PROPERTY: JUAN 0
#+PROPERTY: JUAN 000
<pb:CK-KZ_JY084_02p001a>¶
#+PROPERTY: JUAN 001
<pb:CK-KZ_JY084_02p001a>¶
@fw重刋道藏輯要¶
* 西昇經¶
@by太上老君著　　　　　　　　　　　　@by宋徽宗御注¶
** 西昇章第一¶
老君西昇開道竺乾¶
　道無乎不在雖蠻貊之邦殊方異域何莫由斯道也以先覺¶
　覺後覺惟聖人爲可以開明故雖竺乾遠夷亦善救之而不¶
　棄也昔仲尼欲居九夷亦是意爾¶
號古先生¶
　聖人無名應時顯號混元在伏羲時號鬱華子在神農時號¶
<pb:CK-KZ_JY084_02p001b>¶
　大成子在黃帝時號廣成子至唐虞成周代爲帝師雖名聲¶
　異號皆時出而應之故西入流沙號古先生其曰古以見信¶
　而妙古執古道以御今有也(一本作有古非是)¶
善入無爲不終不始永存綿綿¶
　道常無爲而無不爲聖人體道夫何爲哉我無爲而民自化¶
　示無爲者道之體也道體混成無爲端倪迎之不見其首孰¶
　原其所始隨之不見其後孰要其所終故自古以固存亘萬¶
　世而不絕綿綿者不絕之謂¶
是以升就道經厯關關令尹喜見氣齋待遇賓爲說道德列以¶
二篇¶
<pb:CK-KZ_JY084_02p002a>¶
　聖人之至必有休祥故自東徂西道由函谷望氣得以見之¶
　禮恭然後可與言道之方非虛心致一以尊事之道將不傳¶
　關尹先之以齋戒又致恭盡禮以待遇焉於是混元爲著書¶
　上下二篇言道德之意五千餘言且告以道之要也¶
告以道要云道自然行者能得聞者能言知者不言言者不知¶
所以言者以音相聞是故談以言相然¶
　道要不煩一言該之曰自然而已道經曰道法自然自然之¶
　道行之爲上不行則不至也道不可聞聞之不若行之聞之¶
　徒能言爾可以言論者物之粗也道無問問無應則弗知乃¶
　知知乃不知也故齧缺問於王倪四問而四不知道雖不可¶
<pb:CK-KZ_JY084_02p002b>¶
　以言傳然道非音聲可求得之不離音聲聖人不得已而言¶
　者以物固有所然非言無自而顯必因言以求理則各然於¶
　然矣(一本作告子道要非是)¶
不知道者以言相煩不聞不言不知所由然¶
　公孫龍詭辭數萬惠施其書五車多言數窮離道遠矣兹無¶
　他以不聞所謂終身不言之道不知所謂天下有常然之理¶
　(一本作不問是非)¶
譬如知音者識音以絃心知其音口不能傳道深微妙知者不¶
言¶
　子期善聽志在高山流水必得之師文之鼓琴內不得於心¶
<pb:CK-KZ_JY084_02p003a>¶
　不敢發手而動絃故知音者口不能言有數存焉於其間至¶
　道之精微妙玄通深不可識豈聲音之粗歟默而識之斯可¶
　矣奚以夫譊譊爲哉¶
識音聲悲抑音内惟心令口言言者不知¶
　樂之音聲安樂悲怨其出不同審音者必外抑其音内思其¶
　理然後能造音聲之妙識其所以爲悲所以爲樂奚所事言¶
　矧夫道深微妙音之所不能該識無與者烏可以容聲哉夫¶
　言心聲也口之所言心之所令也心與道冥湛然常寂雖欲¶
　言之有不可得或動出一發於言其分於道遠矣¶
** 道深章第二¶
<pb:CK-KZ_JY084_02p003b>¶
老君曰道深甚奧虛無之淵¶
　道者萬物之奧其藏深矣旣曰深又曰甚奧以見至道之精¶
　深之又深不可測究者也唯深也故至虛足以受羣實至無¶
　足以該眾有淵乎其不可測豈言之所能論哉道經曰淵兮¶
　似萬物之宗¶
子雖聞道心不微丹所以然者何書不盡言¶
　道不可聞聞而非也至道之精學者不可以耳聽教者不可¶
　以言傳雖勉聞道達耳而已其能造微盡誠契之以心耶蓋¶
　世之所貴道者書書不過語而語之所貴者意自非忘言而¶
　會以意未見其有得也(一本作聞說非是)¶
<pb:CK-KZ_JY084_02p004a>¶
著經處文學以相然子當寶之内念思惟自然之道不與子期¶
喜則稽首再拜敢問學之奈何¶
　聖人著書立言豈好辯哉開明道妙以待後之學者使各審¶
　其是而已誠能寶之珍之思索以通之殆見超然頓悟一息¶
　而神道將爲汝居矣夫何久近之期¶
** 善爲章第三¶
老君曰善爲書術者必綏其文善論達其事者必通其言勉而¶
勤之得道矣¶
　書之作也所以明道唯屬辭不悖於理道術於是乎明誦其¶
　書者欲達於理非通其言理何自而顯哉二者在强勉而已¶
<pb:CK-KZ_JY084_02p004b>¶
　强勉學問則聞見博而智益明强勉行道則德日起而大有¶
　功德經曰上士聞道勤而行之¶
爲正無處正自歸之不受於邪邪氣自去所謂無爲道自然助¶
　道二正與邪而已邪正不相入如薰蕕不同器也或正或邪¶
　在爲與不爲受與不受之間爾道之至正無有齊限非方所¶
　之可拘一或執方泥迹不該不徧則正復爲奇欲邪氣不能¶
　襲難矣豈無爲之道哉傳曰唯無爲幾存¶
不善於祠鬼自避之¶
　至德之世絕地天通罔有降格故其鬼不神而無出靈響豈¶
　淫祀以徼福哉後世典祀無禁非其鬼而祭之者有之欲各¶
<pb:CK-KZ_JY084_02p005a>¶
　守其幽不可得也孔子曰邱之禱久矣¶
不勞於神受命無期¶
　形全者神全神全者聖人之道也善攝生者體性抱神其心¶
　閑而無事故神將守形形乃長生傳曰神太勞則竭形太勞¶
　則敝神形騷動欲與天地長久非所聞也(一本作壽)¶
無進無退誰與爲謀¶
　出於道而不謀故無出而陽無入而藏傑立乎其中央¶
爲是致是非自然哉喜則稽首今聞命矣¶
　榮辱之來各象其德無毫釐之差有影響之應豈人爲或使¶
　之僞哉孟子所謂出乎爾者反乎爾者也¶
<pb:CK-KZ_JY084_02p005b>¶
** 愼行章第四¶
老君曰愼而行之寶而懷之吾將遠逝不期自會¶
　知之非艱行之惟艱故行道不可不愼聖人懷之眾人辯之¶
　其懷之也在於寶之珍之焉苟能此道雖與聖人居之相去¶
　異天壤而共處曾何交臂失哉¶
尹喜受言誠深則於關稱疾棄位獨處空閒之室¶
　弈小數也不專心致志則不得之况進道者哉宜乎棄位而¶
　獨處也蓋棄位則不爲緒使獨處則不與物交以是爲道可¶
　謂知所先務矣¶
恬淡思道歸志守一極虛本無剖析乙密¶
<pb:CK-KZ_JY084_02p006a>¶
　思作睿思則得之不思則不得也惟以恬養智而不與物交¶
　則出於不思道積於厥躬矣然其要在於葆神嗇精蓋志者¶
　心之所之而神之所寓也一者腎水之數而精之所藏也於¶
　斯二者能歸而守之故致虛以要其極造無而守其本道之¶
　玄微深妙殆將迎刃而解矣素問所謂虛無恬淡精神内守¶
　正與此合¶
覼縷妙言内意不出誦文萬過精誠思徹行眞歸身能通其玄¶
論無極之原故能致神仙¶
　有妙道斯有妙言言之妙者曲而中微而顯惟極深研幾用¶
　志不分則言之要可得而知然其始在於誦數以貫之思索¶
<pb:CK-KZ_JY084_02p006b>¶
　以通之故能謹修其身眞在於内蓋致一之謂精自成之謂¶
　誠眞者精誠之至也夫日可見之行不離於眞則受於天者¶
　物不能易天下之至妙將無不通也兹無他知道大原出於¶
　無極不特體之又能論之故入於不死不生與天地相爲長¶
　久視羽化飛昇蓋餘事爾¶
** 道象章第五¶
老君曰道象無形端恍惚亡若存¶
　易曰見乃謂之象道不可見豈形象端倪之能窮哉經所謂¶
　大象無形是已恍者有光而無象意其有而非有惚者有一¶
　而未形意其無而非無惛然若亡而存不可以有無求也經¶
<pb:CK-KZ_JY084_02p007a>¶
　所謂無物之象是已¶
譬如種木未生不見枝葉根合會地水火風四時氣往緣¶
　草木有生而無知其無知與人異其有生與人同方其未生¶
　猶人之胚胎未兆在太易時也不見枝葉根猶人之氣形質¶
　具未相離也及其萌蘖之生散爲枝葉旁達爲根猶人會四¶
　者之氣以時而往循緣以成其身也雖然生者生矣而生生¶
　者果何物哉故曰道象無形端恍惚亡若存¶
氣爲生者地聚合凝稍堅¶
　氣來入身謂之生人之生氣之聚也其始則氣化而凝旣久¶
　則形立而堅陰陽之運其理則然¶
<pb:CK-KZ_JY084_02p007b>¶
味異行不等甘苦辛鹹酸¶
　道判而爲陰陽散而爲五行別而爲五味五味之所以異以¶
　五行之不等故也潤下作鹹炎上作苦曲直作酸從革作辛¶
　稼穡作甘此味之所以異也火熯水潤木撓金堅土均而布¶
　稼穡出焉此五行之不等也味則五行也而味味者道也¶
氣行有多少强弱果不均同出異名色各自生意因¶
　通天下一氣爾萬物化作萌區有狀盛衰之殺變化之流也¶
　氣之多寡隨量而受故物之强弱因受而禀猶之大塊噫氣¶
　而萬竅怒號吹萬不同而使之自已聲雖異同出於風形雖¶
　異同出於道¶
<pb:CK-KZ_JY084_02p008a>¶
從是異性行而有受形身含養陰陽道隨所倚爲親生道非一¶
類一切人非人¶
　性有剛柔緩急不同故形有羽毛鱗介之異禀偏於陽者本¶
　乎天而親上毗於陰者本乎地而親下雖類聚羣分之殊情¶
　飛走動植之異狀自有情以至於無情自有形以至於無形¶
　塗雖殊而歸則同慮雖百而致則一也¶
本出於虛無感激生精神譬如起音者掇絃手動傳宮商角徵¶
羽口氣呼噏元¶
　天下之實自虛而有天下之有自無而出道則虛無也道生¶
　一一者天下之至精一生二二者神之所應也天地氤氲萬¶
<pb:CK-KZ_JY084_02p008b>¶
　物資精神以生而精神生於道猶之金石有聲不考不鳴及¶
　其發手動絃則鼓宮宮動鼓角角應而五音彰矣¶
身口意爲本道出上首元本淨在虛靜故曰道自然五音所動¶
摇遂與樂色連¶
　域於有生百骸九竅五臟六腑體而存焉是三者有生之本¶
　也然身之總括百骸口之呼吸語默意之善惡是非孰使之¶
　者道爲之本而已形而上者謂之道萬物莫不首之者也道¶
　體至虛而實不能礙至靜而動不能摇以卽染而淨物莫得¶
　而先之爾豈矯拂使之然哉去道旣遠汨於人爲五色令人¶
　目盲五聲令人耳聾與物相轉徙而不能自解以非自然之¶
<pb:CK-KZ_JY084_02p009a>¶
　眞也於動揺言音不言色於連不言音而言色蓋互見也¶
散陽以爲明布氣成六根從是有生死道遂散布分去本而就¶
末散樸以澆湻道變示非常欲使歸其眞¶
　道判而爲陰陽陰陽氣之大者也萬物負陰抱陽皆道之所¶
　布也形質旣具六鑿相攘莫之能止是以生於土而反於土¶
　出乎隱而入乎隱流轉死生之域萬化而未始有極也此無¶
　他逐末忘本離道愈遠散樸以爲器𣻏湻而不原故爾夫眞¶
　常之道無古無今入於不死不生然而物有生滅未可以爲¶
　常者道之變也列子曰精神離形各歸其眞¶
** 生道章第六¶
<pb:CK-KZ_JY084_02p009b>¶
老君曰告子生道本示子之自然至於萬物生情行相結連如¶
壞復成如滅復生以成五行陰與陽并輾轉變化遂爲物精¶
　生生之謂易生之所生者死矣而生生者未嘗終則生生者¶
　道也生道之本豈人爲或使之僞哉自然而已列子曰自生¶
　自化萬物雖本於自然其情之所發行之所行隨量而受因¶
　施而得物有結之不能自解道則偶而應之爾成於此者虧¶
　於彼死於此者生於彼如環之無端道常自若也別而爲五¶
　行相生相勝散而爲陰陽一往一來俄然而離形頓革倐爾¶
　而因形移易運轉無已以成變化物由是以生焉莊子曰精¶
　神生於道形本生於精¶
<pb:CK-KZ_JY084_02p010a>¶
吾思是道本出窈冥愚不別知自謂適生子無道眼安知生靈¶
　經曰窈兮冥兮其中有精莊子曰至道之精窈窈冥冥蓋窈¶
　者幽之極冥者明之藏窈冥之中至陰之原天一所兆精實¶
　生焉大愚者終身不靈迷道之本原謂適爾而自生蓋不能¶
　目徹而獨見安知天下之至精物得是以生神得是以靈¶
天地人物虛無囊盈一從無生同出異名¶
　一者形變之始也清輕者上爲天濁重者下爲地冲和氣者¶
　爲人天地含精萬物化生而盈天地之間者唯萬物物有萬¶
　殊皆本於一一之所起蓋生於無天地與我並生萬物與我¶
　爲一未可以差殊觀也天高地下萬物散殊特名之異耳¶
<pb:CK-KZ_JY084_02p010b>¶
是亦本非在所用正所字非字乃知其誠當與明議勿與愚爭¶
　昔之所是今或非之前之所棄後或用之彼亦一是非此亦¶
　一是非天下是非果未可定也已用則賤當時爲是顧所用¶
　爲正爾道常無名字之曰道道之爲名所假而行唯知所字¶
　非字則不見彼而自見不得彼而自得反身而誠道之至眞¶
　知之如視矣雖然此可爲智者道難與俗人言也傳曰智者¶
　之言固非愚者之所暁¶
子取正教勿信邪聽何以知邪子爲物傾何以知愚不察言情¶
爲道問道爲經問經問不本末知愚冥冥但知求福不知罪嬰¶
但知養身不知戮形¶
<pb:CK-KZ_JY084_02p011a>¶
　道有正有邪孰爲正中立不倚旁行不流道之正也孰爲邪¶
　以僞勝眞逐物忘返外正道者皆邪說也夫道者萬物之奧¶
　故爲本經者載道之言故爲末愚者暗於大理冥行翳路非¶
　特不知本之爲問而末亦不知也以是求福適得戮形爾莊¶
　子曰人皆求福已獨曲全又曰養形必先之以物物有餘而¶
　形不養者有之¶
嬰兒之姿貴養厚敦忽無就形知非常生無履大白可令永存¶
　嬰兒氣專志一動不知所爲行不知所之故福亦不至禍亦¶
　不來其姿悅澤而美好所貴乎養形者在於含德之厚敦兮¶
　若樸故有嬰兒之色而無罪嬰戮形之禍觀諸嬰兒忽爾自¶
<pb:CK-KZ_JY084_02p011b>¶
　無以成形又因以知生道之無常也至道之極昏昏默默聖¶
　人體道雖明白四達而我獨若昏故能全身遠害而無人道¶
　之患道經於知其雄篇言復歸於嬰兒而繼之以知其白守¶
　其黑意與此合¶
有何妙意乃欲相傾父子恩深不是相聽¶
　道深微妙與神爲一自道以降粗而非妙世俗之人不知百¶
　順之本而妄求福不知衞生之經而厚養身相與傾心爲之¶
　而莫之止曾何妙意之有而欲爲之夫父子主恩也苟以是¶
　詔其子爲人子者亦未可以是而聽從况他人乎¶
勿復噭嘅遠近笑人掩惡揚善君子所宗¶
<pb:CK-KZ_JY084_02p012a>¶
　噭呼也記曰無噭應嘅嘆也詩曰嘅其嘆矣夫以先知覺後¶
　知貴在循循善誘優而柔之使自求之不在於噭嘅以强教¶
　也非特無益於學者殆將貽笑於遠近矧夫惡稱人之惡樂¶
　道人之善固君子之所尊而行之者歟¶
** 邪正章第七¶
老君曰邪教正言悉應自然故有凶吉應行種根如有所受種¶
核見分¶
　邪正不相入猶方圓之異用也雖設教不倫其吉凶緣類而¶
　應若影響然各隨所栽植而受之譬諸草木區以別矣¶
道別於是言有僞眞僞道養形眞道養神眞神通道能亡能存¶
<pb:CK-KZ_JY084_02p012b>¶
神能飛形并能移山形爲灰土其何識焉¶
　道惡乎隱而有眞僞眞僞旣分道之所以判也自券之外皆¶
　所謂僞聲色臭味之類是已徒能養形爾自劵之內皆所謂¶
　眞道德性命是已神賴以養焉孟子曰體有小大養其小者¶
　爲小人養其大者爲大人眞道養神養其大者也唯知所養¶
　則鍊神合道與道合眞惛然若亡而存油然不形而神飛昇¶
　冲舉蓋餘事爾至於挾宇宙施天地固所優爲豈特移山哉¶
　傳曰失吾道者上見光而下爲土養其小者旣失眞道將反¶
　於土而化臭腐孰能致飛形之妙¶
耳目聲色爲子留愆鼻口所喜香味是怨身爲惱本痛痒寒温¶
<pb:CK-KZ_JY084_02p013a>¶
意爲形思愁毒憂煩吾拘於身知爲大患觀古視今誰存形完¶
吾尚白首衰老熟年¶
　耳欲綦聲五聲令人耳聾目欲綦色五色令人目盲香味鼻¶
　口之所欲納嘗也甘肥爲腐腸之藥芳馨爲燻喉之煙外則¶
　一身未免陰陽之寇內則志意莫逃人道之患則以有身爲¶
　大患故也蓋有則有盡無則無窮神獨存而常全形有生而¶
　有滅以混元之聖猶示人以衰老之相况囿於大化者哉¶
吾本棄俗厭離世間抱元守一過度神仙¶
　元者棄之本一者形變之始也抱而不脫守而勿失殆將遺¶
　物離人而立於獨豈同乎流俗合乎汙世¶
<pb:CK-KZ_JY084_02p013b>¶
子未能守但坐榮官¶
　至貴足以并國爵苟知所守視儻來之寄如陰影集身曾何¶
　以是爲榮關尹所以稱疾而棄位也¶
子能不動神靈得安子能捐欲舉事能全子能無爲知子志堅¶
　吉凶悔吝生乎動罪莫大於可欲誠能寂然不動洗心去欲¶
　則神將守形而事無不通惟淡而無爲至誠不息者可以及¶
　此¶
今爲子說露見敷陳散析剖判眞僞別分子當諦受重道因勤¶
　道不可以言傳非言不顯必辯疑解惑斯而析之道於是乎¶
　明仲尼曰吾無隱乎爾¶
<pb:CK-KZ_JY084_02p014a>¶
道爲明出經爲學先¶
　道遇明者而後出苟非其人道不虛行經所以載道也學者¶
　捨經欲濟乎道猶捨舟欲濟乎瀆也¶
授與能行不擇富貧教化與樂非有疎親取與能行文與其人¶
學爾教爾不失道眞¶
　有教無類初非決擇也要在得人而付之則學者不失已教¶
　者不失人¶
** 天地章第八¶
老君曰天地與人物本皆道之元俱出於太素虛元之始端髣¶
髴之精光微妙之上玄¶
<pb:CK-KZ_JY084_02p014b>¶
　道生一一生二二生三三生萬物渾淪旣判清輕者爲天道¶
　生一也濁重者爲地一生二也沖和氣者爲人二生三也以¶
　至萬物盈於兩間皆自道而生出於太素無質之先恍惚之¶
　中有象窈冥之中有精玄之又玄眾妙之門傳所謂萬物職¶
　職皆從無爲殖是已¶
譬如萬里坑下有淡流泉視之甚濁微徹見底沙難窈窈而冥¶
冥不知所由然亦如終逝者不見其靈魂湻陰共和合陽不能¶
顯分¶
　列子曰氣形質具而未相離故曰渾淪渾淪者言萬物相渾¶
　淪而未相離也視之不見聽之不聞搏之不得道之玄妙難¶
<pb:CK-KZ_JY084_02p015a>¶
　識不特若深谷之泉逝者之魂也(一本作終者去)¶
過往與甫來視譬以見前尚不能了理安能知亡存譬如瘖瘂¶
者不能傳人言爲聾彈宮商其人豈能聞才辯有其智受教如¶
語傳自謂通其情情衷不能丹是故失生本安能知道元¶
　道之不行我知之矣智者過之愚者不及也已往之事不及¶
　知方來之事未可知適今之事不能知愚者每如此况知死¶
　生之說乎語以道妙猶使瘖者能言聾者審音也至於才能¶
　辯博之士智足以及之然作聰明矜思慮得其言而未得其¶
　所以言求道於形色名聲不足以得彼之情生之本道之元¶
　惡足以識之¶
<pb:CK-KZ_JY084_02p015b>¶
** 行道章第九¶
老君曰子若行吾道當知上慧源智亦不獨生皆須對因緣¶
　慧以智爲體智以慧爲用大智閑閑小智間間上慧大智也¶
　大知觀於遠近因感而生遇緣而應行其所無事未嘗鑿也¶
　豈蔽於一曲而自私哉¶
各有行宿本命祿之所聞同道道得之同德有德根宿世不問¶
學今復與失鄰是以故得失不樂於道文¶
　命之立也其稱人事乎命雖莫之致而至然其死生貴賤禍¶
　福壽夭皆本於宿昔之所行積善積惡殃慶各以其類至無¶
　毫釐之差有影響之應道者同於道德者同於德失者同於¶
<pb:CK-KZ_JY084_02p016a>¶
　失顧所行何如爾¶
貪欲利榮寵受施念恩勤更以財相厚不哀下窶貧必復多瞋¶
恚無所處定原學不得明師安能解疑難¶
　貪夫徇財故以富爲是累於厚利烈士徇名故以顯爲是累¶
　於名高夜以繼日思慮善否滿心戚焦求益不止苦身疾作¶
　積而不用貫朽粟腐未嘗貸人而又快一朝之忿肆少頃之¶
　怒與物相刃相靡莫之能止尚知以大定持之耶殊不悟名¶
　與身孰親身與貨孰多忿憾爲仁之螣纎悋爲義之蠹也自¶
　非明師孰能袪其蔽解其惑(安或作焉字)¶
吾道如毫毛誰當能明分上世始以來所更如沙塵¶
<pb:CK-KZ_JY084_02p016b>¶
　道不可見見而非也道不可聞聞而非也道無形端豈特毫¶
　毛之微哉自古及今天下之治方術者多矣雖小道必有可¶
　觀致遠則泥寡聞則無約也寡見則無卓也必多聞見而述¶
　乎正道則更事爲多無一物之不知而聖益聖傳曰事無不¶
　通之謂聖¶
動則有載刼自惟甚苦勤吾學無所學乃能明自然¶
　美成在久非一日之積也日往月來勤而行之則善積成聖¶
　矣荀卿曰積善成德神明自得聖心循焉終乎爲聖雖由學¶
　以成豈蔽於俗學以博溺心哉學在於不學而已此絶學所¶
　以無憂而樂¶
<pb:CK-KZ_JY084_02p017a>¶
華要歸其實莖葉如本根爲道歸祖首以知元始端子當無相¶
啟勿以有相關¶
　萬物出乎震相見乎離則芸芸並作英華發外說乎兌勞乎¶
　坎則去華就實歸其性宅經所謂夫物芸芸各歸其根是已¶
　混元之教以深爲根以約爲紀以辨物爲德以復命爲常落¶
　其華而實之歛其散而一之猶四時之有秋冬也無形之祖¶
　天下之始萬物莫不首之者在是焉此豈有迹之可求哉¶
<pb:CK-KZ_JY084_02p017a>¶
#+PROPERTY: JUAN 002
<pb:CK-KZ_JY084_02p017a>¶
** 重告章第十¶
老君曰吾重告子子當諦受道以無爲上¶
　常無欲以觀其妙常有欲以觀其徼而已¶
<pb:CK-KZ_JY084_02p017b>¶
德以仁爲主¶
　德無不容仁也¶
禮以義爲謙¶
　稱物平施適時之宜¶
施以恩爲友¶
　因惻隱之心推以及物非求報也故其施博¶
惠以利爲先¶
　惠者仁之施以利物爲功口惠而實不至怨菑及其身¶
信以效爲首¶
　信將以復其言必有效見焉¶
<pb:CK-KZ_JY084_02p018a>¶
僞世亦有之雖有以相誘是以知世薄華飾以相拊¶
　至德之世是七者皆本於自然逮德下衰是七者皆出於或¶
　使故道隱於小成德傷於小識禮以僞爲施而求報惠不由¶
　心信非中出類皆矯性情以沽名飾智以驚愚豈自然哉¶
言出飛龍前行在跛鱉後仁義禮信廢道德荒亡腐¶
　飛龍爲速矣言猶在其前跛鱉爲鈍矣行猶在其後則以言¶
　之非艱而行之惟艱故也失道而後德失德而後仁禮尤在¶
　其後禮信且廢道德可知¶
不以道相稽反以財相輔譬如鑑中影可見不可取言如響中¶
應風聲豈可聚僞世教如此如是迷來久¶
<pb:CK-KZ_JY084_02p018b>¶
　君子徇道小人徇財古之人以稽爲決蓋相稽以道也周衰¶
　之末不知與道相輔而行而以財相輔是猶搏風捕影而求¶
　其實豈可得哉此無他道無以興乎世世無以興乎道小惑¶
　易方大惑易性矯僞之俗勝而不明乎自然之眞故也經曰¶
　民之迷其日固已久矣¶
天下之人物誰獨爲常主迷迷以相傳輾轉相授與邪僞來入¶
眞虛無象如有¶
　吹萬不同而使其自已怒者其誰耶蓋妙體無偶眞常不宰¶
　可得矣而不可言傳可傳矣而不可相授一曲之士指末流¶
　爲大源認陳迹爲至妙以迷傳迷猶醉者之負醉也殊不知¶
<pb:CK-KZ_JY084_02p019a>¶
　誠正可以入眞而邪僞終莫之能以邪僞入眞是以虛无之¶
　象爲有而實非有也¶
自僞不別眞爲貪利往守非常正復亡癡盲持自咎如木自出¶
火還復自燒腐¶
　定已然後議人主中可以正外已自爲僞矣其能辯眞僞之¶
　歸哉已之爲僞以往守於利而爲貪也以利往則遠於道以¶
　利守則失於道旣非眞常正亦隨亡此無他於道見疑而冒¶
　昧故違人而自遺其咎也何異木生火而還尅木哉陰符曰¶
　火生於木禍發必尅¶
** 聖人之辭章第十一¶
<pb:CK-KZ_JY084_02p019b>¶
老君曰聖人之辭云¶
　混元博大眞人也吐辭爲經自我作古猶不自矜而曰聖人¶
　之辭則以述而不作故也¶
道當以法觀如有所生者故曰爲自然¶
　一而不可不易者道也麤而不可不陳者法也道不可見卽¶
　法而顯道之與法初無二致入則爲道出則爲法爾天下之¶
　物生生不窮而不知所以生生者誰耶本諸自然而已道以¶
　法顯法以道立豈人爲哉¶
眼見心爲動¶
　賊莫大於德有心而心有眼坎爲耳離爲目耳目者精神之¶
<pb:CK-KZ_JY084_02p020a>¶
　戸牖也一有所覩心斯動出矣陰符曰機在目聖人爲腹不¶
　爲目者以此¶
口則爲心言¶
　言心聲也心之所欲非言不宣口實司之¶
鼻爲通風氣鼻口風氣門喘息爲宅命身壽立息端譬如穀草¶
木四時氣往緣氣別生者死增減羸病勤¶
　人之所恃者息而息之出入鼻其所自也一呼一吸陰陽寓¶
　焉聚則爲生散則爲死故命之所宅在是眞人息之以踵眾¶
　人息之以喉息之本有所立而根深蒂固焉故與天地齊其¶
　長久譬之百穀草木資四氣以生植盛則榮衰則悴氣散則¶
<pb:CK-KZ_JY084_02p020b>¶
　生者死矣¶
以是生死有不如無爲安無爲無所行何緣有咎愆子不貪身¶
形不與有爲怨¶
　命亘古今而常存性更萬形而不易初無生死也物之所以¶
　有死生者以失性命之情故也唯無爲然後能安性命之情¶
　爲則有成虧成虧分而是非立矣無爲故無敗曾何咎愆之¶
　有世之人未免有爲者以有我故也苟能墮肢體而皆忘外¶
　形骸而不有雖無爲而無不爲矣¶
五行不相尅萬物悉可全萬物無有常成者不久完¶
　成變化行鬼神往來天地之間而不窮者五行也一往一來¶
<pb:CK-KZ_JY084_02p021a>¶
　更旺更廢相生所以相繼相尅所以相治此囿於大化者有¶
　生必有死而莫能逃也聖人役造化命萬物把握陰陽顚倒¶
　五行而不相沴故能存亡自在而入於不死不生彼旣以爲¶
　物矣成壞相因欲久而不亡何可得也惟道則萬世而無弊¶
　經曰道乃久¶
三光無明冥天地常昭然¶
　天積氣爾地積形爾日月星宿則積氣中之光耀者人徒見¶
　其一往一來一伏一見一晦一明不知昏晝之變明暗自異¶
　三光二儀常自若也¶
** 觀諸章第十二¶
<pb:CK-KZ_JY084_02p021b>¶
老君曰觀諸次爲道存神於想思道氣和三光念身中所治髣¶
髴象夢寤神明忽往來¶
　虛無恬淡不思而得上道也閑邪存誠思則得之其次也蓋¶
　神妙物而無方存之則守形而不離神全斯精全精全斯氣¶
　全三者和而不乖矣天之三光日月星是也人之三光神氣¶
　精是也和三光之道無他返照内觀取足於身而已蓋人一¶
　身眞君内存五官咸備百骸六藏固有相治者念之不忘則¶
　友神明於恍惚之際此其効也髣髴象夢寤則恍惚若有無¶
　之際也¶
淡泊志無爲念思有想意自謂定無欲不知持念異¶
<pb:CK-KZ_JY084_02p022a>¶
　淡言不與物交泊言靜止不流志於大道者無思無爲不逐¶
　於物不流於動曾何有思想之意蓋有想則相生有思則未¶
　免有心也謂是爲定已涉於動矣謂是爲無欲已墮於欲矣¶
　天下之治方術者皆以其所爲不可有加故自以爲是以不¶
　知持念之各異故道有小大之不同也夫念有正有妄過而¶
　不留感而後應正念也旣往而不釋未至而逆焉者妄也此¶
　存神於想思所以爲之次¶
或氣尚麤盛自知尚多事事興則形動動則外通謀謀思危之¶
首危者將不久不久將欲衰衰者將不壽¶
　夫志氣之帥也心勞於謀智盡於事則氣有蹶趨之不正而¶
<pb:CK-KZ_JY084_02p022b>¶
　暴盛蓋棄事則形不勞形休則謀不用一有所謀則機變之¶
　巧作擾擾萬緒自此起矣苶然疲役不知其所歸欲終其天¶
　年而不中道夭不亦難乎至人不從事於務不相與爲謀滌¶
　除外慕玄覽至理故專氣致柔能如嬰兒也¶
以身觀聲名物事難可聚以名聲稱號必爲是所誘皆坐於貪¶
欲貪欲爲殃咎貪者爲大病習貪來已久合會微漸滋非鍼艾¶
所愈¶
　一節重於一國兩臂重於天下則名與身孰親物無常是事¶
　無常宜去而不守未嘗暫止况儻來之寄哉儻來之寄其來¶
　不可圉其去不可止而累於名高者趨名不已殘生傷性以¶
<pb:CK-KZ_JY084_02p023a>¶
　身爲殉正坐於貪欲故也咎莫大於欲得則貪者身之大病¶
　民迷日久積習旣深始微而終盛猶病在膏肓非鍼艾能愈¶
　也¶
還身意所欲清靜而自守大聖之所行不慕人所主有常可使¶
無無常可使有¶
　形之疾其甚者鍼艾不能及性之疾其甚者小道不能化貪¶
　欲性之疾爲甚者也將以反其性情而復其初必損之又損¶
　以至於無爲則清不能汙靜不能染而不知所守矣蓋無爲¶
　者聖人之所行貪欲者眾人之所主行大道之無爲不慕眾¶
　人之貪欲則事物形名天下所謂有者可使之無恬淡寂寞¶
<pb:CK-KZ_JY084_02p023b>¶
　天下所謂無者可使之有也¶
** 經誡章第十三¶
老君曰經誡所言法義所推赫赫興盛不如微妙¶
　經以載道無非教誡之言法以顯道有義可以推考類皆以¶
　本爲精以物爲粗赫赫興盛物之勢也勢有時而盡深妙元¶
　微道之本也道無時而窮以是較其精粗則道之與物相去¶
　遠矣¶
實不如虛¶
　實則有礙虛則無間¶
數不如希¶
<pb:CK-KZ_JY084_02p024a>¶
　事君數斯辱矣朋友數斯疏矣¶
邪多卒驗疾不如遲¶
　欲速則不達大器晚成美成在久¶
興者必廢盛者必衰¶
　日中則昃月滿則虧天地尚爾况於人乎¶
聖人絕智而爲無所爲言無所言行無所施孰能知此¶
　道之要妙雖智大迷非可以智索也離形去智然後同於大¶
　通去智與故然後循天之理聖人於言爲之際以絶智爲先¶
　蓋以此爾世豈識哉爲無爲所謂處無爲之事也言無言所¶
　謂終身言未嘗言也行無所施所謂事無事也¶
<pb:CK-KZ_JY084_02p024b>¶
偶不如奇¶
　獨立不改者道也自道而降有對有待聖人不與物偶而立¶
　於獨體道故也¶
多不如寡¶
　通於一而萬事畢少則得多則惑¶
孰賢難隨孰仁難可其義少依¶
　世之所謂賢者孰爲賢哉賢者過之於道或不能隨也世之¶
　所謂仁者孰爲仁哉仁者失之於道未見其可也仁賢且猶¶
　如此道之奧妙依之者鮮蓋可知已¶
能知無知道之樞機¶
<pb:CK-KZ_JY084_02p025a>¶
　知之淺矣不知深矣能知無知之知是乃眞知也道之本宗¶
　蓋在於此¶
空虛滅無何用仙飛大道曠蕩無不制圍¶
　虛非無也無實而已空其虛則致虛極矣無者有之對因有¶
　而著未離於有也滅其無則無無亦無矣夫然故出入六合¶
　遊乎九州獨往獨來行乎萬物之上其視仙飛不足多也蓋¶
　道廣大悉備未始有封包裹六極無有端倪天地之大秋毫¶
　之小皆在範圍之內豈止仙飛之一端乎(一本作空滅成無可用仙飛)¶
子能明之所是反非經言審諦孰之能追¶
　彼亦一是非此亦一是非天下是非特未定也雖然有眞是¶
<pb:CK-KZ_JY084_02p025b>¶
　非存焉欲是其所非莫若以明蓋自知者明苟能自知則昔¶
　之所是卒而非之所謂眞是非者見焉經之所言蓋明是非¶
　也夫豈妄哉大惑者終身不解大愚者終身不靈非審諦不¶
　妄之言孰能追愚惑之非歟¶
** 深妙章第十四¶
老君曰道言深妙經誡乙密¶
　道深而難測妙而難名經以載道故其勸戒之言亦玄微而¶
　隱密也¶
天地物類生皆從一子能明之爲知虛實子若不照顯之不别¶
　太初有無無有無名一之所起有一而未形物得以生謂之¶
<pb:CK-KZ_JY084_02p026a>¶
　德一者形變之始也自天地至於萬物皆從此生則天下本¶
　在是焉爲道者當明其本而已蓋通於一而萬事畢能知一¶
　則無一之不知不能知一則無一之能知苟非照之於天而¶
　自見雖顯告之而不悟况微言哉¶
子志於有無爲所疾爲有所嬰億載無畢¶
　無爲故無敗爲則有成虧無爲者道之本有爲者道之病也¶
　蓋俗之所爲皆墮於有不能損實以爲通至於外内並韄而¶
　不可解者以積習之久故也惟聖人然後爲能達綢繆¶
道言微深子未能別撮取於畧戒愼勿失¶
　悟道以頓行道以漸迷悟出於自性非人力可致行道以積¶
<pb:CK-KZ_JY084_02p026b>¶
　習而成在於謹守而勿失焉蓋道之至妙以悟而後得行道¶
　之要以多聞然後可守也¶
先捐諸欲勿令意逸¶
　罪莫大於可欲遣其欲則心自靜矣意則心有所感而生焉¶
　無以持之縱欲至於敗禮故正其心者先誠其意¶
閑居靜處精思齋室¶
　棄事則形不勞思則得之不思則不得也¶
丹書萬卷不如守一¶
　夫道不欲雜雜則多故通於一而萬事畢¶
經非不達中有虛實言有必無子未能别言無必有子未能決¶
<pb:CK-KZ_JY084_02p027a>¶
但當按行次來次滅¶
　寓言十九重言十七寓言爲廣重言爲眞則書之所言虛實¶
　有無特未定也惟得其所以言者爲能知之借曰未知姑取¶
　正於書而按行焉則損之又損亦可以致無爲矣傳曰世之¶
　所貴道者書也¶
道有眞僞福有凶吉¶
　有爲則僞無爲則眞以僞獲福者凶以眞致福者吉¶
罪有公私明有纎密¶
　爲不善於顯明之中人得而誅之爲不善於幽暗之中鬼得¶
　而誅之天網恢恢疎而不失曾何纎密之遺哉¶
<pb:CK-KZ_JY084_02p027b>¶
占往知來不如樸質¶
　前識者道之華而愚之始也俗人昭昭我獨若昏俗人察察¶
　我獨悶悶雖有不假卜筮而知吉凶之明不如樸質者欲復¶
　歸於樸故也道經於終篇言鎭之以無名之樸正此意也¶
** 虛無章第十五¶
老君曰虛無生自然自然生道¶
　道深章曰道深甚奧虛無之淵言道爲虛無之本也道經曰¶
　道法自然言道降而下法自然也於此言虛無生自然自然¶
　生道何也蓋言虛无則自然在其中矣言自然則道在其中¶
　矣別而言之裂一爲二合而言之貫三爲一自其無所有則¶
<pb:CK-KZ_JY084_02p028a>¶
　曰虛無無所因則曰自然偶而應之則曰道烏有先後之殊¶
　哉¶
道生一一生天地天地生萬物¶
　易變而爲一一者形變之始也清輕者上爲天濁重者下爲¶
　地天地含精萬物化生¶
萬物抱一而成¶
　萬物以精化形一者精之數也原其始則得一以生要其終¶
　則抱一而成¶
得微妙氣化¶
　通天下一氣爾自有形以至無形自有情以至無情神奇臭¶
<pb:CK-KZ_JY084_02p028b>¶
　腐與時更化皆氣使之然也聚則生散則死盛則榮衰則悴¶
　搏之不得幽而難測可謂微妙矣¶
人有長久之寶不能守也而益欲尊榮者是謂去本生天地之¶
道也¶
　金玉滿堂莫之能守物有時而盡何可長也性命之眞與生¶
　俱生至富國財并焉豈特隋珠之重哉昧者喪其不貲之樸¶
　而矜覽外慕其去本遠矣生天生地道之本也莊子曰道自¶
　本自根自古以固存生天生地¶
** 恍惚章第十六¶
老君曰虛無恍惚道之根¶
<pb:CK-KZ_JY084_02p029a>¶
　虛則無實無則非有恍者有光而無象惚者有一而未形虛¶
　無恍惚而在其中矣莊子曰惛然若亡而存油然不形而神¶
　此之謂本根¶
萬物共本道之元¶
　大哉乾元萬物資始至哉坤元萬物資生元者氣之始道之¶
　用也天之生物使之一本豈二致哉萬物一府同出於道爾¶
　莊子曰萬物與我爲一¶
在已不亡我默焉¶
　聖人著書立言用意深而勸戒切蓋欲倒置之民返其性情¶
　復其初也使天下之人皆能內觀取足不失其在我之眞聖¶
<pb:CK-KZ_JY084_02p029b>¶
　人將密爾忘言不可以容聲矣孟子曰予豈好辯哉予不得¶
　已也¶
** 生置章第十七¶
老君曰生我於虛置我於無¶
　虛化神神化氣氣化形物所以生也魂炁歸於天形魄歸於¶
　地骨骸返其根我尚何存則亦復歸於無爾生我於虛原始¶
　而言之也置我於無要終而言之也¶
生我者神殺我者心¶
　神守其形故生神去於形則死人心惟危僨矯而不可係宵¶
　人之離形者心則使之此致道者所以忘心¶
<pb:CK-KZ_JY084_02p030a>¶
夫心意者我之所患也我卽無心我何知乎¶
　賊莫大於德有心有心斯有意意者謬心也人以有身爲大¶
　患者以有意存焉爾誠能心無所知內靜其意吾又何患是¶
　以至人徜徉棄意莊子曰兵莫憯於志鏌鎁爲下¶
念我未生時無有身也直以積氣聚血成我身爾我身乃神之¶
車也神之舍也神之主也主人安靜神卽居之躁動神卽去之¶
　察其始而本無生非徒無生也而本無形氣變而有形形變¶
　而有生一受人之形若運轉而不能自止者孰居無事推而¶
　行是哉神實妙之子輿曰以神爲馬予因而乘之豈更駕哉¶
　故曰我身乃神之車不特爲神之車又爲其舍焉蓋身者神¶
<pb:CK-KZ_JY084_02p030b>¶
　之宇所以形生而不敝者以其保神也全其形而不虧神將¶
　來舍矣傳曰七竅者精神之戸牖神以身爲舍可知矣身不¶
　特爲神舍又爲其主人焉蓋感之者爲主應之者爲客神未¶
　嘗先物也應物而有所麗猶客爲主所覆而受命於主也身¶
　爲神之主人可知矣主人安靜則居之形完則神全也躁動¶
　則去之質朽則神喪也¶
是以聖人無常心者欲歸初始返未生也¶
　內觀其心心無其心故能返其性情而復其初莊子曰旣已¶
　爲物矣欲復歸根不亦難乎其易也其惟大人乎¶
人未生時豈有身乎無身當何憂乎當何欲哉故外其身存其¶
<pb:CK-KZ_JY084_02p031a>¶
神者精耀留也道德一合與道通也¶
　吾有大患爲吾有身及吾無身吾有何患蓋身非我有是天¶
　地之委形生非我有是天地之委和認而有之皆惑也覩道¶
　之人不以利累形不以形累心四肢百骸將爲塵垢故外其¶
　身而身存神未嘗有所困也夫然故形全精復與天爲一通¶
　乎道合乎德矣蓋失道而後德失德而後仁道德一合則德¶
　總乎道之所一而無成與毀也唯達者可以語此¶
** 爲道章第十八¶
老君曰古之爲道者莫不由自然故其道常然矣强然之卽不¶
然矣夫何故以其有思念故與道反矣¶
<pb:CK-KZ_JY084_02p031b>¶
　曲者不以鈎直者不以繩圓者不以規方者不以矩天下之¶
　常然也爲道者居無思行無慮順其自然無容心焉夫豈益¶
　生勸成而有斷鶴續鳬之患哉故其道亘萬世而無弊¶
是以橐籥之器在其用者虛實有無方圓大小長短廣狹聽人¶
所爲不與人爭善人在於天下譬如橐籥乎非與萬物交爭其¶
德常歸焉以其空虛無欲故也¶
　橐籥虛而能受受而能應道幾似之善人之在天下順而不¶
　逆應而不藏常處於不爭之地而天下莫能與之爭其猶橐¶
　籥也處重而人不輕處前而人不害其德常歸焉莊子曰行¶
　賢而去其自賢之行安往而不愛哉¶
<pb:CK-KZ_JY084_02p032a>¶
欲者凶害之根無者天地之原莫知其根莫知其原聖人者去¶
欲而入無以輔其身也¶
　罪莫大於可欲故爲凶害之根天地者形之大也而有形生¶
　於無形故爲天地之原人之有欲決性命之情以爭之莫知¶
　其根也不見天地之純莫知其原也聖人則不然灑心去欲¶
　而遊於無人之野則以貴愛其身與道相輔而行故也¶
** 色身章第十九¶
老君曰人皆以聲色滋味爲上樂不知聲色滋味禍之太樸故¶
聖人不欲以歸無欲也¶
　好色音聲厚味世俗之所樂也目不得好色耳不得音聲口¶
<pb:CK-KZ_JY084_02p032b>¶
　不得厚味則大憂以懼殊不知五色令人目盲五音令人耳¶
　聾五味令人口爽是三者身之大患也然目之綦色耳之綦¶
　聲口之綦味皆生於有欲罪莫大於可欲而欲者德之累是¶
　以聖人欲不欲而復乎素樸也¶
** 道虛章第二十¶
老君曰道者虛無之物若虛而爲實無而爲有也¶
　道之爲物惟恍惟惚恍兮惚言若無而非無若有而非有也¶
　旣曰虛無而謂之物者卽不物之物也道深章言虛無之淵¶
　此言虛無之物淵言其體物言其用故繼之曰若虛而爲實¶
　無而爲有虛而爲實莊子所謂虛則實是也無而爲有道經¶
<pb:CK-KZ_JY084_02p033a>¶
　所謂兩者同出而異名是也¶
天者受一氣蕩蕩而致清氣下化生於萬物而形各異焉¶
　大易旣判天得一以清萬物化作萌區有狀皆其所資始列¶
　子曰天地氤氲萬物化生¶
是以聖人知道德混沌玄同也亦知天地清靜皆守一也故與¶
天地同心而無知與道同身而無體而後天道盛矣¶
　德總乎道之所一渾渾沌沌終身不離玄之又玄眾妙之門¶
　也天得是故無爲以之清地得是故無爲以之甯聖人成能¶
　兩間天道雖遠見之以心故明於天而同乎無知通乎道而¶
　合乎無體與天爲徒與道爲一而道興乎世矣¶
<pb:CK-KZ_JY084_02p033b>¶
以制志意而還思慮者也去而不可逐留而不可遣¶
　夫志氣之帥也氣體之充也持其志無暴其氣將返其性情¶
　而復其初則出思不思而思出於不思矣來者勿禁往者勿¶
　止不將不迎應而不藏雖覆卻萬物方陳乎前而不得入其¶
　舍易曰天下何思何慮¶
遠者出於無極之外不能窮也近在於己人不見之¶
　四海雖遠治之在心反求諸已萬物咸備然道在邇而求諸¶
　遠是猶目之明能見百步之外而不能自見其睫也¶
是以君子終日不視不聽不言不食内知而抱玄¶
　傳曰内視之謂明反聽之謂聰不視不聽則目無所見見曉¶
<pb:CK-KZ_JY084_02p034a>¶
　於冥冥耳無所聞聞和於無聲也易曰君子以愼言語節飲¶
　食不言不食則默而識之終身不言未嘗不言無饑渴之害¶
　味人之所不味也凡此無他復以自知抱一而不離故爾¶
夫欲視亦無所見¶
　聖人見道不見物而視人所不視莊子曰賊莫大於德有心¶
　而心有眼經曰聖人爲腹不爲目¶
欲聽亦無所聞¶
　聞者非謂其聞彼也自聞而已豈聽之以耳哉仲尼所以六¶
　十而耳順¶
欲言亦無所道¶
<pb:CK-KZ_JY084_02p034b>¶
　縱口之所言更無利害有謂無謂無謂有而遊乎塵垢之外¶
欲食亦無所味淡泊寂哉不可得而味也復歸於無物¶
　味之所味者嘗矣而味味者未嘗呈味味者道也眞人其食¶
　不甘以道之出口淡乎其無味也惟返其性情而復其初者¶
　能之道經言視之不見聽之不聞繼之以復歸於無物與此¶
　同意¶
若常能清靜無爲氣自復也返於未生而無身也無爲養身形¶
體全也天地充實長保年也¶
　虛化神神化氣道之委也氣化神神化虛道之用也蓋志一¶
　則動氣氣一則動志惟持其志無暴其氣則虛而物不能汙¶
<pb:CK-KZ_JY084_02p035a>¶
　靜而物不能雜淡而無爲將見氣合於神神合於無遊乎物¶
　之初外形體而不有矣以其不自生故能長生所以全其形¶
　骸與天地齊其長久莊子曰無爲則俞俞俞俞者憂患不能¶
　入年壽長久矣¶
** 哀人章第二十一¶
老君曰人哀人不如哀身哀身不如愛神愛神不如舍神舍神¶
不如守身守身長久長存也¶
　守孰爲大守身爲大身之所以存者在養神神之所以全者¶
　在守身謹修其身抱神以靜則人與物化而我獨存長生久¶
　視之道殆不出此¶
<pb:CK-KZ_JY084_02p035b>¶
#+PROPERTY: JUAN 003
<pb:CK-KZ_JY084_02p035b>¶
** 神生章第二十二¶
老君曰神生形形成神形不得神不能自生神不得形不能自¶
成形神合同更相生更相成¶
　神妙萬物而爲言神生形也身乃神之車神之舍形成神也¶
　蓋神去於形謂之死而形非道不生形資神以生故也有生¶
　必先無離形而形全者神全神資形以成故也形神之相須¶
　猶有無之相爲利用而不可偏廢惟形神俱妙故與道合眞¶
神常愛人人不愛神¶
　攝汝知一汝度神將來舍目無所見耳無所聞心無所知神¶
　將守形神之愛人也如此然神好清而心擾之神好靜而欲¶
<pb:CK-KZ_JY084_02p036a>¶
　牽之矜覽外慕逐物忘返無一息之頃內存乎神欲抱神以¶
　靜難矣聖人復命之常同乎無知雖聖智亦在所擯故能神¶
　全不虧異乎眾人也¶
** 常安章第二十三¶
老君曰聖人常安與天地俱安而鬼神通眾人皆安其所不安¶
卽不安矣¶
　聖人安其所安不安其所不安眾人不安其所安安其所不¶
　安安其所安同於道也故與天地齊其長久而可與祐神所¶
　以常安不安其所安蔽於物也不亡以待盡其行盡如馳而¶
　莫之能止何安之有¶
<pb:CK-KZ_JY084_02p036b>¶
蓋天道減盈滿補虛空毀强盛益衰弱損思慮歸童䝉塞邪知¶
聖人之樸也¶
　盛極則衰升極則降堅則毀銳則挫自然之理也天之道高¶
　者抑之下者舉之有餘者損之不足者補之蓋順其自然無¶
　容私故也聖人法天損之又損無思無慮䝉以養正復歸嬰¶
　兒閑邪存誠智巧不作則以安其所安復乎素樸故也¶
是以天下尚孝可謂養母常能愛母身乃長久¶
　天下有始以爲天下母道者萬物之母而物其子也孝子之¶
　養親一舉足一言動不敢忘焉聖人體道猶事親也豈須臾¶
　可離哉¶
<pb:CK-KZ_JY084_02p037a>¶
** 身心章第二十四¶
老君曰身之虛也而萬物至心之無也而和氣歸¶
　養志者忘形致道者忘心離形去智同於大通則身無形累¶
　之患而物自賓内觀其心心無其心則心無使氣之强而氣¶
　自復¶
故善養身者藏身於身而不出也藏人於人而不見也¶
　惟藏天下於天下者可以語此¶
故君子之治必先死於國旣死不亡其國盛也民不敢散更復¶
充也¶
　士見危致命忠義許國殺身成仁雖死而不亡得賢則能爲¶
<pb:CK-KZ_JY084_02p037b>¶
　邦家立太平之基國之所以盛天下之父歸之其子焉往民¶
　之所以充也¶
若能知常施行反也眾人歡樂用生生也動而失之壽命竭也¶
　復命曰常知常曰明眞常之道誠能知之其所施設則異眾¶
　人矣蓋君子樂得其道小人樂得其欲其所施行若東西之¶
　相反也以欲爲樂將以生生適以喪生樂未畢而哀繼之以¶
　道爲樂樂則生矣其爲樂可勝計耶莊子曰俗之所樂果有¶
　樂無有哉無爲誠樂矣又俗之所大苦也¶
夫天下大物哉甚綿綿也冥冥混沌不可知也知之者去之欲¶
之者離之近之者遠之¶
<pb:CK-KZ_JY084_02p038a>¶
　有物混成字之曰道强爲之名曰大自古固存幽深微妙不¶
　可以智知也跂而望之在乎前棄而忘之在乎後非有心者¶
　所得遠無心者所得近渾渾沌沌終身不離若彼知之乃是¶
　離之¶
是以聖人非託於天下亦非託於鬼神亦非託於萬物常以虛¶
爲身亦以無爲心此兩者同謂之無身之身無心之心可謂守¶
神守神玄通是謂道同¶
　有大物者不可以物物而不物故能物物明乎物物者之非¶
　物豈獨治天下而已哉以虛爲身以無爲心而一無所託所¶
　謂不物也身心兩忘唯神是守守而勿失與神爲一則道將¶
<pb:CK-KZ_JY084_02p038b>¶
　與汝居而合乎大同矣¶
** 無思章第二十五¶
老君曰智士無思慮之變常空虛無爲恬靜修其形體而萬物¶
育焉¶
　天下何思何慮大智觀於遠近以天下觀天下虛靜恬淡寂¶
　寞無爲以全其形生故精神四達並流上際下蟠化育萬物¶
　不可爲象¶
變者貪天下之珍以快其情然後兵革四起禍生於内國動亂¶
者而民勞疲也¶
　道經曰不貴難得之貨使民不爲盗莊子曰擿玉毀珠小盗¶
<pb:CK-KZ_JY084_02p039a>¶
　不起¶
夫國以民爲本民勞去者國立廢矣所謂出其無極之寶入賊¶
利斧㦸也是以聖人無爲無事欲安其國民也¶
　民爲邦本本固邦甯不知以其所愛及其所不愛爭地以戰¶
　殺人盈野爭城以戰殺人盈城是猶出無極之寶而入賊之¶
　利斧㦸也聖人無爲而民自化無事而民自富豈務殺人之¶
　士民兼人之土地哉¶
故曰子能知一萬事畢無心德留而鬼神伏矣¶
　能知一則無一之不知不能知一則無一之知德者得也通¶
　於一而得之者以無心故也萬事皆出於一鬼神之所以靈¶
<pb:CK-KZ_JY084_02p039b>¶
　亦出乎吾心而已無心之心可與祐神故兩不相傷而德交¶
　歸焉¶
** 我命章第二十六¶
老君曰我命在我不屬天地¶
　禍福無不自己求之者¶
我不視不聽不知神不出身與道同久¶
　目無所見耳無所聞心無所知汝神將守形形乃長生¶
吾與天地分一氣而治自守根本也¶
　通天下一氣爾自本自根自古以固存能知守之則無不治¶
　矣列子曰天地與我並生類也¶
<pb:CK-KZ_JY084_02p040a>¶
非効眾人行善非行仁義非行忠信非行恭敬非行愛欲萬物¶
卽利來¶
　爲善無近名故端正而不知以爲義相愛而不知以爲仁實¶
　而不知以爲忠當而不知以爲信欽中達彼兼愛無私利萬¶
　物而無所不利非有心也¶
常淡泊無爲大道歸也故神人無光聖人無名¶
　虛靜恬淡寂寞無爲道德之至也故聖人休焉古之人葆其¶
　光而不露晦其名而不彰入於神通於聖蓋體諸此¶
** 兵者章第二十七¶
老君曰兵者天下之凶事也非國之寶寶之者而不用也用之¶
<pb:CK-KZ_JY084_02p040b>¶
者動有亡國失民之患也¶
　兵者不祥之器非國之寶然天生五材闕一不可雖存所寶¶
　豈得已而用之不知出此而樂殺人好攻戰豈爲民父母之¶
　道哉傳曰黷武無烈¶
是以聖人懷微妙抱樸質而不敢爲與天下交爭焉雖有猛獸¶
不能據也雖有蜂蠆蟲蛇不能螫也雖有兵刃弗能害也以其¶
積德玄通故也是以天下莫能害焉¶
　道常無爲而無不爲聖人體道夫何爲哉不與物爭而天下¶
　莫能爭焉此無他積善成德而神明自得故忤物而不慴兕¶
　無所投其角虎無所措其爪兵無所容其刃而物莫之能傷¶
<pb:CK-KZ_JY084_02p041a>¶
　也莊子曰人能虛已以遊世其孰能害之¶
** 柔弱章第二十八¶
老君曰天下柔弱莫過於氣氣莫柔弱於道道之所以柔弱者¶
包裹天地貫穿萬物夫柔之生剛弱之生强而天下莫能知其¶
根本所從生者乎¶
　氣也者虛而待物者也氣始於太初而道在太極之先則氣¶
　本於道也弱者道之用自天地以至萬物皆本於是有乎生¶
　而莫見其根有乎出而莫見其門¶
是故有以無爲母無以虛爲母虛以道爲母自然者道之根本¶
也¶
<pb:CK-KZ_JY084_02p041b>¶
　無動不生無而生有有不離無無因有著有無異用皆同於¶
　虛虛非無也無實而已虛無之宗道實妙之三者名雖異而¶
　皆本於自然爲母之言亦筌蹄爾¶
** 民之章第二十九¶
老君曰民之所以輕命早終者民自令之爾非天地毀鬼神害¶
以其有知以其形動故也¶
　禍福無門唯人自召宵人之離形者動與過也然則不終其¶
　天年而中道夭非天地鬼神毀而害之也人自取之爾書曰¶
　天作孽猶可違自作孽不可逭此之謂也¶
是故無有生有無形生形何况於成事而敗之乎¶
<pb:CK-KZ_JY084_02p042a>¶
　天地者萬物之父母天施地生其益無方曲成萬物而不遺¶
　夫豈容心以敗其成事哉然則民之輕命早終非陰陽賊之¶
　心則使之也¶
人欲長久斷情去欲心意以索命爲反歸之形神合同固能長¶
久¶
　天地能長且久而人不能者以其任情肆欲放心縱意自遺¶
　其咎故也誠能忘其所不忘而反求諸已則形生而不敝神¶
　全而不虧形神合而不離與天地齊其長久斯無難矣¶
　　
** 天下章第三十¶
老君曰人雖在天下令意莫在天下人雖在國令意莫在國人¶
<pb:CK-KZ_JY084_02p042b>¶
雖在鄕令意莫在鄕人雖在家令意莫在家神雖在身令神莫¶
在身是謂道人¶
　人之生也形不盈仭而心侔造化豈滯於形體拘於方隅哉¶
　兼忘天下一宅而寓於不得已爾以國觀國以鄕觀鄕以家¶
　觀家亦莫不然古之人所以處其家如逆旅之舍觀其鄕如¶
　戎蠻之國蓋體此也至於神之在人經太山而無介入淵泉¶
　而不濡處卑細而不憊充滿天地揮斥八極妙萬物而無方¶
　初不累於七尺之軀也昧者橫私於已認而有之將以盡神¶
　何異守唐肆之遺蹤而望其得馬哉¶
** 意微章第三十一¶
<pb:CK-KZ_JY084_02p043a>¶
老君曰患生不意禍生絲微¶
　禍患多藏於隱微而發於人之所忽聖人防微慎始用智於¶
　未奔沉之前蓋以此也¶
善生於惡利生於害¶
　有善而惡爲之亞有利而害爲之對物莫不然惟去善而自¶
　善則善惡一致蓋將簡之而不得以美利利天下不言所利¶
　則無所不利而未始有害¶
大生於小難生於易¶
　其作始也簡其將興也必巨大生於小也苟以爲易難將至¶
　矣難生於易也德經曰天下之大事必作於細天下之難事¶
<pb:CK-KZ_JY084_02p043b>¶
　必作於易¶
高生於下遠生於近¶
　高必基於下遠必自於近故九層之臺起於纍土千里之行¶
　始於足下¶
外生於內¶
　有諸中者必形諸外¶
貴生於賤動生於安¶
　貴以賤爲本靜者動之基¶
盛生於衰¶
　無冬之閉藏則無春之蕃鮮¶
<pb:CK-KZ_JY084_02p044a>¶
陰生於陽¶
　陽不極則陰不生¶
是故有無之相生虛實之相成是以有歸有無歸無也¶
　自無出有有極歸無相生故也由虛爲實實復爲虛相成故¶
　也自善惡以至陰陽莫逃乎此然有無迭用以類而應有善¶
　則有惡有則歸有無利則無害無則歸無各象其德若影響¶
　然此爲道者不蔽於有不溺於無而桀立乎中央¶
　　
** 在道章第三十二¶
老君曰人在道中道在人中魚在水中水在魚中道去人死水¶
乾魚終¶
<pb:CK-KZ_JY084_02p044b>¶
　道無乎不在萬物職職何莫由斯道也况於人乎莊子曰行¶
　於萬物者道道不遠人人自遠道爾其猶魚之在水也魚失¶
　水則死人失道豈存哉¶
故聖人自知返歸未生損棄驕奢絕除憂思是故形隱神留天¶
下歸焉¶
　聖人復以自知遊乎物之初外觀無物內觀無心驕奢憂思¶
　內外兩忘故鍊氣成形鍊神合道不期民之歸而自歸道經¶
　曰執大象天下往¶
無爲無事國實民富保道蓄常是謂玄同¶
　我無爲而民自化我無事而民自富則復乎至幽得其所一¶
<pb:CK-KZ_JY084_02p045a>¶
　而同焉故也道之眞常無異於此¶
　　
** 有國章第三十三¶
老君曰有國者其根深也¶
　莫知其極可以有國有國之母可以長久¶
天地覆載萬物蓄養金玉重寶不積留也¶
　天無私覆地無私載故天不愛其道地不愛其寶¶
夫外天地者有天地¶
　道之大全生天生地則天地之表蓋有大天地者誠能知天¶
　地與我並生而外之則天地雖大不出吾之度内矣¶
外其身者而壽命存也¶
<pb:CK-KZ_JY084_02p045b>¶
　外死生遺禍福而神未嘗有所困故與天地並而莫知其極¶
　道經曰外其身而常存¶
是以君子善人之所不善¶
　不善者吾亦善之¶
喜人之所不喜¶
　得之則喜失之則憂人之常情也君子於失得勿恤而所喜¶
　者在道何憂哉故其可喜也終無已¶
樂人之所不樂¶
　天樂天聖樂聖莊子曰吾以無爲誠樂矣又俗之所大苦也¶
爲人之所不爲¶
<pb:CK-KZ_JY084_02p046a>¶
　欲得人所不得修人所不爲¶
信人之所不信¶
　至信之人可以感物商邱開信僞物猶不逆况彼我皆誠哉¶
行人之所不行是以道德備矣¶
　行者行其所不能行也如上數者皆人之所不能行而君子¶
　能行之故積善成德德兼於道而道德咸備¶
** 皆有章第三十四¶
老君曰道非獨在我萬物皆有之萬物不自知道自居之¶
　道無乎不在萬物之所共由也豈獨智者有之瓦礫稊稗咸¶
　與有焉道行於萬物而物不自知也道不違物物自違道爾¶
<pb:CK-KZ_JY084_02p046b>¶
眾人皆得神而生不自知神自生也君有德施於百姓百姓不¶
自知受君之德也¶
　神妙萬物而爲言物得是以生焉百姓日用而不知猶受君¶
　之德而不知皆曰我自然謂帝力何有於我哉¶
是故聖人藏神於内魄不出也守其母其子全民熾盛保其國¶
也玄虛積充受命長也¶
　道經曰載營魄蓋魂陽而動魄陰而止聖人以神御氣以魂¶
　制魄故神常載魄而不滯於魄尚何動出之有神爲氣母氣¶
　爲神子守其母而子全自然之理也猶之民焉民爲邦本本¶
　固邦甯氣爲命之元氣全則命永存也經曰得微妙氣化莊¶
<pb:CK-KZ_JY084_02p047a>¶
　子曰氣也者虛而待物者也元虛之氣配義與道充塞四體¶
　無是餒也元虛厥躬則壽敝天地無有終時不難致矣¶
人能圖知天地萬物而不自知其所由生反命歸本是大不知¶
也¶
　自劵之内無適非本自劵之外皆其末也世之人逐末忘本¶
　敝精神於蹇淺雖天地之大萬物之多皆能役思慮以知之¶
　不能反求諸已復以自知道在邇而求諸遠人皆曰予知是¶
　大不知也¶
** 治身章第三十五¶
老君曰治身之道先隱天地靜居萬物之始¶
<pb:CK-KZ_JY084_02p047b>¶
　玄牝之門是謂天地根所謂隱天地者非伏其身而不見也¶
　深根甯極隱於是焉萬物之始卽天地之始也無名天地之¶
　始能歸其根以居之其於治身也何有混元謂仲尼曰吾遊¶
　於物之初正此意也¶
夫聖人通玄元混氣思以守其身¶
　天一在藏資元氣以立始天五在府資沖氣以成終或清而¶
　快或濁而遲周流於一身而爲有生之本者是氣也妙而難¶
　名混而不離唯聖人然後能通之通之然後能守之不知善¶
　持養則昔之充者今或餒昔之純者今或散欲守而勿失不¶
　可得矣關尹謂至人潛行不窒蹈火不熱行乎萬物之上而¶
<pb:CK-KZ_JY084_02p048a>¶
　不慄爲純氣之守其有得於此乎¶
俗人以情愛貪欲以守其身此兩者同有物而守其身其道德¶
各異焉¶
　孰不爲守守身守之本也然所守在道則守而不失所守以¶
　妄則莫之能守抱元專氣通於道也道無時而盡情愛貪欲¶
　逐於妄也豈可長保哉此兩者同有物以守其身則物與物¶
　何足以相遠蓋氣虛而待物者也而合乎混冥則物物而非¶
　物矣物物而非物卽不物之物也不物之物唯獨智者能明¶
　之由於獨智入自聖門由於情欲入自禽門其守身則同其¶
　所以守身則異¶
<pb:CK-KZ_JY084_02p048b>¶
** 道德章第三十六¶
老君曰道德天地水火萬物高山深淵各有所歸¶
　自道而降墮於域中天高地下萬物散殊自有形以至無形¶
　自有情以至無情芸芸職職各從其類自然之理也¶
夫道非欲爲虛虛自歸之¶
　唯道集虛¶
德非欲於神神自歸之¶
　積善成德而神明有得易曰顯道神德行¶
天非欲於清清自歸之地非欲於濁濁自歸之¶
　清輕者上爲天濁重者下爲地¶
<pb:CK-KZ_JY084_02p049a>¶
濕非欲於水水自歸之燥非欲於火火自歸之¶
　水流濕火就燥¶
萬物非欲見於形形自見之¶
　由動而生物物成生理謂之形旣已爲物矣未免乎有形之¶
　累也¶
高山大澤非欲於飛鳥虎狼飛鳥虎狼自來歸之深淵河海非¶
欲於魚鼈蛟龍魚鼈蛟龍自來歸之¶
　積土成山禽獸羣焉積水成淵魚鼈生焉莊子曰長於水而¶
　安於水生於陵而安於陵¶
人能虛空無爲非欲於道道自歸之由此觀之物性豈非自然¶
<pb:CK-KZ_JY084_02p049b>¶
哉¶
　道常無爲損之又損以至於無爲道將爲汝居矣素問曰虛¶
　无恬淡眞氣從之¶
** 善惡章第三十七¶
老君曰百姓行善者我不知也行惡者我不知也行忠信者我¶
不知也是以積善善氣至積惡惡氣至¶
　聖人無常心以百姓心爲心善惡兩忘付之自然不善者亦¶
　善之不信者亦信之善惡誕信冥於一致將擇焉而不得夫¶
　豈謭謭然分別而務求知哉然視履考祥積善積惡殃慶各¶
　以其類至若影響然顧人所行何如爾¶
<pb:CK-KZ_JY084_02p050a>¶
是故聖人言我懷天下之始復守天下之母而萬物益宗以活¶
其身¶
　天下之始所謂無名天地之始也天下之母所謂有名萬物¶
　之母也兩者異名同謂之道道之所在萬物宗之可以保身¶
　蓋優爲矣莊子所謂至樂活身唯無爲幾存是已夫以混元¶
　之聖猶不自居取聖人之言以爲證此其所以聖益聖也¶
吾意常不知安能知彼行善惡焉¶
　知之淺矣不知深矣知之外矣不知内矣則不知乃眞知而¶
　知乃不知也然則不知彼而自知兹其所以爲大知歟¶
積善神明輔成天道猶祐於善人¶
<pb:CK-KZ_JY084_02p050b>¶
　積善無已則神之聽之介爾景福自天祐之吉無不利德經¶
　曰天道無親常與善人¶
** 寂意章第三十八¶
老君曰吾道淡泊寂意死者生靜而復命也¶
　淡則不與物交泊則靜止不流道之眞也體道者在於形如¶
　槁木心若死灰内靜其意歸於寂定而無以生爲故爾以其¶
　不自生故形生而不敝皆復命之常也¶
生生積浸潤滋汋留滯玄冒沾洽元氣包之其根蓋深乃四固¶
中無心故能致萬物精華無極之物自然來歸之以其空虛無¶
欲故也¶
<pb:CK-KZ_JY084_02p051a>¶
　生之所生者死矣而生生者未嘗終生生者道也悟道以頓¶
　一息而神行道以漸在於眞積力久焉誠能積而不已浸潤¶
　以成則精全神王腎水澤而兩氣滋廉泉玉英周流無礙孰¶
　有壅閼之患哉夫然故天一玄妙之氣覆冒形軀靈液流暢¶
　灌溉五官四肢百體元氣包括根深而蔕固心虛而腹實也¶
　萬物之精華不期至而自至矣古之人能復天氣傳精神者¶
　蓋得於此¶
** 戒示章第三十九¶
老君曰喜吾重告爾古先生者吾之身也今將返神還乎無名¶
　無名天地之始還乎無名所謂遊乎太初也¶
<pb:CK-KZ_JY084_02p051b>¶
絕身滅有綿綿常存¶
　外其身而身存¶
吾今逝矣亦返一原¶
　太初有無無有無名一之所起一之原太初之先是也太初¶
　之先則亦不可得矣返乎此則體盡無窮而遊無眹所謂主¶
　之以太一也太一則一之原也仲尼謂混元曰向者先生形¶
　體掘於槁木似遺物離人而立於獨也其有見於此乎¶
忽焉不見斯須館舍光炎五色玄黃喜出中庭叩頭曰願神人¶
復一見授以一要得以守元卽仰覩懸身坐空中去地數十丈¶
其狀金人存亡恍惚老少無常¶
<pb:CK-KZ_JY084_02p052a>¶
　聖人周盡一體形充空虛故神妙不測存亡自在超忽變化¶
　不可名狀¶
曰吾重誡爾爾其守焉除垢止念靜心守一眾垢除萬事畢吾¶
道之要也誡竟復隱喜不知所之泣涕追慕退官託疾棄念守¶
一萬事畢矣¶
　傳曰通於一而萬事畢一者何也精之數也天得是以清地¶
　得是以甯物得是以生誠能守而勿失則復乎天下之至精¶
　矣然而垢念未忘雖欲守之有不可得必也遣息眾累一毫¶
　莫嬰妄念不起靈臺有持如鑑之明而塵垢不止以是抱而¶
　不脫天下之能事畢矣此聖人所以貴精也昔廣成子修身¶
<pb:CK-KZ_JY084_02p052b>¶
　千二百𡻕而形未嘗衰蓋得乎此混元謂南榮趎曰衞生之¶
　經能抱一乎能勿失乎正與此同¶
¶
¶
¶
¶
¶
¶
¶
¶
