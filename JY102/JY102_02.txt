#-*- mode: org; -*-
#+EXPORT_ID: JY102
#+TITLE:觀音大士蓮船經 Guanyin Dashi Lianchuan Jing
#+WITNESS: YP JYE
#+BASEEDITION: CK-KZ
<pb:CK-KZ_JY102_02p001a>¶
@fw1增刻道藏輯要¶
* 關聖帝君窮理盡性至命上品說¶
人身一小天地也人道一小天地也不有天道天地何成不有¶
人道人身安遂天生人人卽天觀天之道執天之行法其所法¶
事其所事人之爲人其庶幾乎是故必窮理焉窮理而理窮則¶
知覺眞而虛靈不昧之天具彼光之所以爲光者乃神是故必¶
盡性焉盡性而性盡則固有遂而純一不雜之體全彼精之所¶
以爲精者乃得又必至命焉蓋不至命則光無所依光雖神而¶
光無所用且精無由化精雖得而精無由成至命命至彼此相¶
深日月之照臨自然而然精英之升騰隨進以進自無而有無¶
<pb:CK-KZ_JY102_02p001b>¶
非無而有非有特不過本體之眞精融和温煖於以上蒸焉耳¶
實由冬而春由春而夏也自有而無無成有而有成無特不過¶
大用之眞炁貞靜清幽於以下顧焉耳實由夏而秋由秋而冬¶
矣春而夏以生以長秋而冬以收以藏一生之事業一𡻕之時¶
序耳一𡻕之時序一人之始終耳不知煅煉不知返還則靈明¶
蔽塞知覺不眞必本體喪失陰精擅權陰爲濁陰陽爲燥陽未¶
必無四時之序也然而生死輪迴無止息矣苟迷誤過甚必化¶
爲烏有則亦付之於無何有之天已矣又何望哉知煅煉返還¶
者則不然窮理以眞其知覺盡性以實其本體至命以成其功¶
業優游涵濡以與天合德雖亦四氣迭運循序流通究實眞陰¶
<pb:CK-KZ_JY102_02p002a>¶
眞陽交互相深故由無而有焉由無而有大道之成也由有而¶
無大道之化也成而不化圭角尙存成而極化渾噩無方雖曰¶
陰陽亦不過以理之體用而名耳究何陰陽之可指哉偶而致¶
一中而已矣夫何生死之有夫何輪迴之有誠以果喻實之懷¶
仁冬也歸土萌芽一陽動也芽而根二陽動也根而莖三陽動¶
也莖而枝葉四陽五陽也春也由此繼長增高枝葉繁茂陽極¶
而陰離卦見而火德盛矣一陰二陰三伏火氣火氣依土金氣¶
以行夫水依土而生而火依土而死生非果生實陽氣之發洩¶
也死非果死實陰氣之收歛也故遂花而實實而仁三陰四陰¶
五陰秋令布而乾兌彰矣以實含仁以金宰木仁義之道合萬¶
<pb:CK-KZ_JY102_02p002b>¶
寶告成金丹始結至此含眞渾忘歸靜幻化無窮妙義此謂六¶
陰之道也以對待用功而流行之氣自旋轉不息以流行生成¶
而對待之機自來往不停究其所以然一中而已矣惟中乃靜¶
故至誠無息不中則動故下愚燥妄無息者不有其息也不有¶
其息息乃眞息燥妄者紛紜其念也紛紜其念念乃非念非念¶
之念動生息死眞息之息杳杳冥冥蓋化精化氣旣脫盡陰陽¶
而歸眞炁矣〓還虛還無更渾化眞炁而歸無極焉不有其人¶
惟存其一是以不有對待不有對待安有流行不有流行安有¶
生死至聖人之所以不生不死者此也然至聖人豈貪不生不¶
死哉貪則欲欲非聖矣盡此極詣至聖之所安行也其生死究¶
<pb:CK-KZ_JY102_02p003a>¶
未念也而生死亦自無也乃所以能不生不死也欲不生死卽¶
生死矣禮曰人者天地之心也舍斯人其誰與歸¶
¶
¶
¶
¶
¶
¶
¶
¶
<pb:CK-KZ_JY102_02p003b>¶
¶
¶
¶
¶
¶
¶
¶
¶
¶
¶
<pb:CK-KZ_JY102_02p004a>¶
@fw1增刻道藏輯要¶
* 文昌帝君烹煉抽添火候中品說¶
有一步功夫名目卽有一步功夫意義有一步功夫意義卽有¶
一步功夫作爲循名繹義作爲乃得否則枉勞心力終歸無濟¶
大抵毫釐千里在所必然維至命之功孰不言煉精者而究其¶
所以煉者則以嚥津設鼎借意用力而已至煉氣煉神亦類多¶
如是無非虛立幻景收歛凡氣焉耳不知雖丹經頻列品類要¶
皆假物比喻究何品類之有惟循名繹義而歸重夫先天者乃¶
有所濟焉如云烹煉烹則不離乎水煉則不離乎火蓋首從事¶
者精也真精卽真水故以烹名又終從事者金也眞金需眞火¶
<pb:CK-KZ_JY102_02p004b>¶
故以煉稱如云抽添抽則時乎退也添則時乎進也蓋首占地¶
步者陽也陽生貴陽長故以添名次占地步者陰也陰升貴陽¶
降故以抽稱如云火候火之爲火眞陽而已矣候之爲候眞息¶
而已矣眞火者所以成功也功成則火息眞息者所以宰火也¶
火到則息至不有其候不見其火惟有其火卽有其候火與侯¶
不相離也候與火實相深也火也候也時而已矣嗟嗟聖學至¶
微也玄理至奧也夫豈後天之凡精凡氣者所能畢乃事哉夫¶
豈質體之濁津濁液者所能竣其功哉是故希賢希聖者不過¶
使眞精華而眞炁照也是故希聖希天者不過使眞炁清而眞¶
理空也不華不照欲根不絕不清不空圭角不除華也照也賢¶
<pb:CK-KZ_JY102_02p005a>¶
而聖也清也空也聖而天也其視拘拘於凡精凡氣用功者爲¶
何如乎其視區區於濁津濁液盡力者爲何如乎一迷昧便不¶
經一好奇便錯誤總之於致知一途宜細心焉知之旣眞守之¶
自固守之旣固行之自力自不爲邪徑旁門所惑矣嗚呼斯事¶
也甚不凡者也惟大根抵人乃有此大智慧惟大智慧人乃有¶
此眞知覺惟眞知覺人乃有此眞功力惟眞功力人乃有此眞¶
道德夫豈易易哉夫豈易易哉¶
¶
¶
¶
<pb:CK-KZ_JY102_02p005b>¶
¶
¶
¶
¶
¶
¶
¶
¶
¶
¶
<pb:CK-KZ_JY102_02p006a>¶
@fw1增刻道藏輯要¶
* 川主大帝大藥鼎爐金丹下品說¶
採藥煉丹非鼎爐不濟安爐立鼎非丹藥不成丹藥匪輕鼎爐¶
猶重彼此交進乃結聖胎世人不得眞傳竟爲旁左迷惑乃用¶
金石之品煅煉而服食之自謂換骨結胎長生不死亦何愚之¶
甚也不然者以幻術用意鋪設嚥津烹飪雖不似金石之妄究¶
屬濁陰亦終無濟於事蓋有形者卽有氣而有氣者卽有數凡¶
落後天皆屬不經夫何生死之可免哉夫藥者所以醫病也假¶
藥醫身病大藥醫心病假藥者草木金石禽獸蟲魚之類是也¶
大藥者忠孝節義誠敬仁慈之類是也服藥之法一無方體隨¶
<pb:CK-KZ_JY102_02p006b>¶
病取用因症治宜故聖門之問仁者多矣而孔子之所以教之¶
者悉異無非隨人開導因材施教耳以一貫萬以萬歸一及其¶
成功究無彼此之别至於鼎爐黃庭竅也乾艮之地金土並德¶
故爐不離乎土而鼎不離乎金乾金火也艮土山也以山止天¶
乃有所濟故曰鼎故曰爐顧金生水而土掩火言鼎不問而知¶
其爲盛水之具也言爐不問而知其爲藏火之區也使非鼎水¶
於何存使非爐火於何伏以鼎盛水以爐藏火則烹煉有自而¶
藥之爲藥於是乎肫肫然轉成丹矣化結玉液還結金液總不¶
分鼎爐大藥若夫金丹更不然夫金丹之爲物至貴而妙趣之¶
情景攸長蓋以三伏炎烈火氣閉藏凝結成體而產堅金此虛¶
<pb:CK-KZ_JY102_02p007a>¶
極靜篤之候萬化歸一而金丹之所由名也金言至靜丹言合¶
一以秋氣之收歛成金丹之妙道有何不靜有何不一週身精¶
神念慮卷而懷之一機如如不動息息自然活潑潑之地也靜¶
寂寂之天也一得永得萬劫長存得無所得一派空清這箇中¶
無對無待這箇中不流不行念頭已止生路已亡渾渾在中無¶
所不具亭亭特立無所不神夫何生死之有夫何輪迴之有嗚¶
呼此段極詣最難形容千言萬語總不能摹出那寂然不動之¶
體感而遂通之眞夫亦付之於想象中而爲功夫到德業成者¶
彼此共相喻也矣¶
¶
<pb:CK-KZ_JY102_02p007b>¶
¶
¶
¶
¶
¶
¶
¶
¶
¶
¶
<pb:CK-KZ_JY102_02p008a>¶ 
@fw1增刻道藏輯要¶ 
* 　　開經偈¶
大願文蓮船經中流砥柱上乘法門勤持誦勿因循反本還原¶
出迷津¶

* 　　志心皈命禮¶
須彌尊者極樂聖人滿月金容牟尼寶相無上清淨莫大慈悲¶
爲道之根爲人之本波羅密三藐三菩提妙蓮台一花一世界¶
爲百千萬億佛而廣華言現宰官婦女身而談正法地占南冥¶
補陀落伽潮音洞名馳西域阿那婆羅吉低輸隨感隨通卽求¶
卽應救苦救難度世度人大仁大慈大悲大願至靈至聖至文¶
<pb:CK-KZ_JY102_02p008b>¶
至明南海觀音大士慈航普渡天尊¶

* 　　窮理第一章¶
觀音大士曰坎者水也智德内藏智者光也金精中明所謂眞¶
炁所謂一陽所謂天德所謂至剛人落塵劫氣拘物妨元靈錮¶
蔽知覺以荒欲還本體速掃心腸學問思辨研究精詳靈明返¶
本知覺以藏精光發越大化以行於焉成仁仁道斯彰於焉生¶
木木氣攸揚力行有基動功乃張存養有本靜功乃良交修之¶
具性命之坊道德之根太無之王靈明不返知覺不常毫釐旣¶
失百行鮮昌靜多謬妄動多荒唐白頭皓首難望門牆知致物¶
格坎流汪洋明通幽杳照徹微芒知以實行行事無方知以止¶
<pb:CK-KZ_JY102_02p009a>¶
靜靜乃無傷定靜安慮悉由此長天人性命盡由此光吾見斯¶
世𣺌𣺌茫茫不修智法專養中央行多詭詐欲滿胸堂旣無眞¶
炁又無眞常不還不返枉費籌量道路隔塞徒惹禍殃我今指¶
破自得津梁凡修道者毋怠毋荒¶

* 　　盡性第二章¶
觀音大士曰性本無極眞理結凝發爲四德渾爲一靈大道之¶
體至德之精中也正也最空最清私欲一蔽元良盡傾性之爲¶
性漸次沉淪格致有素行爲乃臻由勉入安制外功成知進一¶
步行進一層知到行到行力知眞行到知到知到行伸知之覺¶
之窺破塵情知之覺之認的性根有行有知卽知卽行以彼濟¶
<pb:CK-KZ_JY102_02p009b>¶
此如影隨形明則誠矣執此之因誠則明矣其仍是循舍知不¶
事惟行獨深縱盡乃力究難圓成知行交進性體晶瑩至德結¶
彩所謂真精無極之極不神之神雲開霧散一機彌綸巳煉基¶
築返照有憑盡性性盡蕩蕩亭亭吾見斯世昧昧昏昏不言德¶
行專講丹經動云煉巳巳仍交侵動云築基基仍罔存吐納搬¶
運概說不情彼此相傳誤己誤人理學不講厭故喜新一聞奇¶
異戀戀在心行功弗事私欲如雲好談法術以爲玄門過猶難¶
寡安望功勳罪且不免胡冀聖仁我今諦釋爾等恭聽行爲依¶
理乃云養神私欲不盡徒誤功程性功旣定命功方興雖曰雙¶
修機由此萌性功不就命宮必崩此實至論各書諸紳爾等志¶
<pb:CK-KZ_JY102_02p010a>¶
士勿負叮嚀¶

* 　　至命第三章¶
觀音大士曰致知知致眞炁巳全力行行力眞精巳完一無一¶
太上下昭然一體一用彼此觀瞻不事迴返空存其間極詣難¶
就方而不圓符爻實際仔細窮研二五眞穴中而不偏上離下¶
坎無極内含所謂二也至秘至玄左日右月太極中參所謂五¶
也曰天曰乾照之之法返本還原知之覺之光隨以旋以藥養¶
心以火煉丹須識其候貴審其筌宜抽卽抽宜添卽添安爐立¶
鼎烹煉交纏火功旣到三伏夏炎眞光入地眞金以安秋氣收¶
歛乃結胎元優游涵濡幻化無邊逍遙快活神機以圓沉沉靜¶
<pb:CK-KZ_JY102_02p010b>¶
靜一洞真仙杳冥恍惚氣息以環渾渾噩噩自是聖賢眞光不¶
降眞金弗宣以陽化陰精乃升天眞精不生眞光弗眠以陰從¶
陽光斯入玄虛不下顧神弗上涵以虛養神神乃無端神不上¶
朝虛不下參以神攝虛虛乃冥然有化無還圭角不捐化而極¶
還靜致若禪其行如何由勉入安先存後忘靡不包含所謂妙¶
合所謂返還所謂雙修所謂靜參凡此極詣共出一原名同實¶
異總謂復元所謂黃庭所謂靈山所謂方寸所謂丹田皆此空¶
竅中正之間辭殊地一究指玄關吾今分晰秘密畢宣凡修道¶
者各宜勉旃¶

* 　　烹煉第四章¶
<pb:CK-KZ_JY102_02p011a>¶
觀音大上曰知行並至精氣兩眞有火進遞有水烹飪火温水¶
煖精英上升水升火降益降益升降也升也化炁化神精化氣¶
化烹飪功成不有其炁鮮有其精降之不降升之不升火爲燥¶
火安得下沉水非眞水安得上騰烹之之法首重知行窮理盡¶
性徧體空靈觀天察地日月照臨逆取水火還返本眞不離不¶
卽若亡若存彼此交濟上下相深由此遞進水盡火凝一伏再¶
伏三伏金成愈伏愈煉愈煉愈眞愈眞愈煉神光通明靈升光¶
降上下循行靈光交替一派空清水不攝火火胡以平火不吸¶
水水胡以薰攝之吸之浩然至尊私欲盡淨天理流行至剛至¶
大至粹至精靈不需光光胡以神光不延靈靈胡以清需之延¶
<pb:CK-KZ_JY102_02p011b>¶
之杳杳冥冥圭角盡化天機渾淪無極之極眞無上眞化神化¶
氣由無以生還虛還無由陽以陰烹之煉之丹結黃庭烹之煉¶
之元亨利貞不知修煉必動凡情一落後天便屬不經空費心¶
力滿腹煙雲白頭皓首不得其門吾今闡發烹煉玄文勤誦勤¶
究身體力行¶

* 　　抽添第五章¶
觀音大士曰窮理盡性退陰進陽至命涵濡進柔退剛陽方進¶
也陰自退藏柔方進也剛自漸傷隨抽隨添抽添以將一添一¶
抽抽添以良有添有抽大道斯彰不添不抽至德云亡十月建¶
亥純陰之鄉讀書窮理陰退陽行由子及丑水德呈祥知至物¶
<pb:CK-KZ_JY102_02p012a>¶
格本乃芬芳正月建寅陰陽相將力行盡性陽德攸長由卯及¶
辰仁德滿腔陰退基築火氣宣揚四月建巳純陽之方養炁至¶
命陽退陰藏由午及未火熖輝煌三伏威烈金放光芒七月建¶
申日月並明再進再退丹結黃房由酉及戌復返元良歸庫藏¶
密涵濡無方一年四氣不列水鄉惟取行功還返堂皇三氣九¶
月九轉以詳三步九候九天以彰二生七成玉液光昌四生九¶
成金丹幽香陰盡歸陽至大至剛陽盡歸陰渾化無雙抽兮添¶
兮消息無荒細心探討一一分張苟或錯誤必惹禍殃陽亢陰¶
極大損貞常吾今揭示仔細思量誠能了徹德配彼蒼¶

* 　　火候第六章¶
<pb:CK-KZ_JY102_02p012b>¶
觀音大士曰日爲陽精離火之根炁爲陽體離火之真熖烈薰¶
爍賴木以生光明照耀恃精以成舉以煉精精化以升舉以煉¶
氣氣化以神舉以煉神神靈以明舉以煉虛精英以清火功一¶
到候卽隨神火也候也相需而行候通於木火生於寅其中消¶
息火候之形機息於子至粹至精機息於午至光至明迴光光¶
迴火氣歸根斯其候也化氣功成迴光光迴火氣益深斯其候¶
也玉液丹行迴光光迴火氣益真斯其候也還虛功神迴光光¶
迴火氣益精斯其候也金液丹凝火老候紫火嫩候青火候相¶
將至德空清弗按其候太過損貞弗察其候不及難平火之爲¶
火古所罔申秘之至密藏之至深候之爲候人所難明其機至¶
<pb:CK-KZ_JY102_02p013a>¶
微其息至肫其火爲何知覺之靈知之覺之光隨以行其候爲¶
何抽添之衡抽之添之時隨以亨不得其火功無所憑縱云烹¶
煉安得眞金不得其候時無定程縱云還返安得眞誠眞光之¶
光煥彩晶瑩剛建中正挺立不羣是所謂火長此照臨愈照愈¶
墜乾元内凝眞息之息旋轉渾淪活潑動蕩一意流行是所謂¶
候長此醺醺益靈益妙事功乃成今值末世天運沉淪欲挽狂¶
瀾救度眾生不惜聖秘傳之紅塵有緣諸子身體力行¶

* 　　大藥第七章¶
觀音大士曰物無所係隨動隨遷心無所倚隨觸隨旋物不遜¶
順害猶可言心不皈依罪實無邊今闡大藥專治心猿如水養¶
<pb:CK-KZ_JY102_02p013b>¶
魚極其自然忠孝節義誠敬貞堅剛健精粹慈愛仁廉天地正¶
氣宇宙眞元藥之爲藥孰大是焉隨症治宜毋使稍偏藥能中¶
病患乃斯痊服食之法總在於專純一不已靡弗欣顏精神念¶
慮概置其間如如不動自爾克全一切言行視爲的端準以立¶
意由勉入安外而省察性道以完忠臣孝子可以參天内而存¶
養命功以團至誠大聖於焉渾含内外交致眞息綿綿冥冥杳¶
杳聖中之天以一貫萬一全百全以萬歸一彼傷此殘言之至¶
易行之至難至死不變大藥乃凝知之旣眞行之自安難者亦¶
易游刄乃閒吾見斯世罔得眞傳奇怪謬妄秘爲至玄道不遠¶
人人自遠焉中庸常經視爲固然縱之在天攝之在淵藥之爲¶
<pb:CK-KZ_JY102_02p014a>¶
藥煅煉成丹最簡最易止此一端舍近求遠反多糾纏諭爾生¶
等勿聽妄談守此大藥人自神仙¶

* 　　鼎爐第八章¶
觀音大士曰鼎以盛水水實眞精爐以藏火火實眞神不有其¶
鼎水胡以凝不有其爐神胡以清天一生水鼎器以成地二生¶
火爐竈以興天地交合鼎爐舉行以烹以煉積玉堆金用鼎言¶
烹精化上蒸一烹再烹氣化下沉玉液還丹純青是稱浩浩正¶
氣大化流行用爐言煉神返上升一煉再煉虛返下循金液還¶
丹純紫是名空空一理至德渾淪鼎以成玉爐以成金玉爲水¶
德金爲火精水德不定眞炁不騰陰私不化欲念不清火精不¶
<pb:CK-KZ_JY102_02p014b>¶
完眞空不成天命不團眞息不停鼎之爲鼎所以全仁爐之爲¶
爐所以了心仁全行全至大至尊心了命了不死不生大哉鼎¶
爐功業最精至哉鼎爐玄妙最深言鼎言爐鬼敬神欽安鼎安¶
爐鬼動神驚天地摶結鼎爐乃伸消息顚倒鼎爐乃神不知秘¶
密罔覺玄音尋踪追跡誤已害人今值運開奉旨傳經不避漏¶
洩昭示眾生有緣諸子仔細思尋能得旨趣指日飛昇¶

* 　　金丹第九章¶
觀音大士曰火氣三伏金氣攸揚以無攝有以虛成剛愈收愈¶
歛愈歛愈藏交錯消息渾合陰陽丹之爲丹幾希微芒結聚一¶
點妙合十方金之爲金純粹堅剛滅絕出入掃盡衷腸丹以言¶
<pb:CK-KZ_JY102_02p015a>¶
空空猶有量進以言無無乃無方金以言堅堅猶有傷極以言¶
剛剛乃久長金以言丹梗頑弗良蠢然一物安得維皇丹不言¶
金動蕩罔臧彼彼此此安得貞常金而曰丹虛無相將虛則極¶
靈無則極剛丹而曰金神明交彰神則難知明則難量惟其極¶
靈是以極光感而遂通玄妙無雙惟其極剛是以極强寂然不¶
動消息無傷惟其難知是以難詳名莫能名萬物包藏惟其難¶
量是以難當知無不知自然而張金丹大道聖學法王一字俱¶
滅萬機悉亡得則永得可久可長得無所得靡際靡疆斯世斯¶
民杳杳茫茫動云金丹罔識津梁今特分晰顯露眞常精心參¶
究毋怠毋荒¶
<pb:CK-KZ_JY102_02p015b>¶

* 　　收經偈¶
大哉蓮船經句句盡玄音漏洩不傳秘分疏難言心洞曉極詣¶
地昌明聖學根心維而口誦一字一千金¶

** 韓清夫先生蓮船經總論¶
理有難明借物以喻義有難皙假事以彰古聖人之著書立說¶
靡不皆然今大士之講道談玄仍皆如是其曰蓮蓮體光潔特¶
以比心蓋取出泥不染之意也其曰船船舟渡人故以比道蓋¶
取彼岸誕登之義也經者常也蓮船經云者蓋取人心之常道¶
體而宏之卽可以了脫塵劫得出迷津也必三品者何也蓋取¶
三步之功也必九章者何也蓋取九候之詣也上品窮理盡性¶
<pb:CK-KZ_JY102_02p016a>¶
至命已私克而禮復矣中品抽添烹煉火候天理全而機息矣¶
至下品之大藥鼎爐金丹所謂虛極所謂靜篤所謂無極之無¶
所謂不神之神至矣盡矣蔑以加矣此其所以爲蓮船經歟首¶
以窮理者欲知覺眞而雙修有具也蓋運動是陰陽之氣知覺¶
是靈明之光窮理理窮則知覺眞靈明之光得矣知覺屬智所¶
謂水德也靈明屬火所謂一陽也理旣明光自眞識得破行得¶
力照得到斬得淨所謂雙修之具者非耶次以盡性者欲行功¶
純而靜養有基也蓋性爲眞精眞水所謂無也理也靈而已矣¶
命爲眞陽眞火所謂虛也炁也光而已矣旣理窮而有其光必¶
性盡而有其靈然後照之者有具而所照處亦不至無因不然¶
<pb:CK-KZ_JY102_02p016b>¶
如烈日之晒燥土又安得氤氲之氣油然而上蒸哉欲行靜養¶
之極功必先盡性以築基如是則精道得而化炁有自方不負¶
理窮之光焉然則所謂動以實靜者非歟次以至命者欲天命¶
完而私欲克淨也盡動以制外靜以養中制外所以除物蔽養¶
中所以化氣拘物蔽本習染所壞故制外可除氣拘實與生俱¶
來非養中不化彼至命之爲至命正養中之爲養中先由煉精¶
化氣以至煉氣化神焉繼由煉神還虛以至煉虛還無焉夫煉¶
精化氣煉氣化神蓋所謂由無而有也是爲玉液還丹無非將¶
精氣煉成脂膏耳故曰丹無非將脂膏煉成麗珠耳故曰玉曰¶
丹曰玉則浩氣逩騰天理凝結賢而聖矣夫何陰私之有抑煉¶
<pb:CK-KZ_JY102_02p017a>¶
神還虛煉虛還無又所謂自有而無也是爲金液還丹無非將¶
神理煉成清空耳故曰丹無非將清空煉成眞無耳故曰金曰¶
丹曰金則消息俱絕一字不存聖而天矣夫何心念之有由無¶
而有曰化由有而無曰還化也者由粗而精也還也者由去而¶
來也此乃最上一乘法耳若夫中下則不然蓋蓮船經之所分¶
皙者盡至極之詣也故中下功夫概置不言焉次以烹煉者欲¶
功夫得而極詣可臻也蓋人縱知至命以了生死輪迴倘不知¶
烹煉之法必爲旁門左道所惑能有不迷誤而空費精力也乎¶
是故大士作經必於是而詳指焉曰烹者以水烹也曰煉者以¶
火煉也始言精氣精氣非水歟終言神理神理非火歟顧水爲¶
<pb:CK-KZ_JY102_02p017b>¶
眞水而火爲眞火不過以眞無之凝也故曰水不過以眞虛之¶
化也故曰火究亦惟是理之積也化而裁之耳夫何水之可言¶
究亦惟是神之凝也清而空之耳夫何火之可言至烹煉之法¶
者對待之訣也天位上而光住下地位下而精薰上位愈上而¶
意愈下位愈下而意愈上上者上極純陽之道得所謂仙也下¶
者下極純陰之道得所謂佛也宰乎陽而陽終陽陰機於以不¶
動宰乎陰而陰終陰陽機於以不萌因得了卻生死滅絕輪迴¶
者神也功在不離不卽若亡若存焉誠能逆取陰陽誠能愼守¶
子午到得久之又久純之又純自然胎息定而心念絕矣抑又¶
何事夫上下不明則眞意不生欲上之下也得乎欲下之上也¶
<pb:CK-KZ_JY102_02p018a>¶
得乎上下不返烹煉無由真意不生烹煉無自欲事烹煉之功¶
者其亦精心於對待之故焉可次以抽添者欲眞息得而心念¶
永絕也蓋陰陽不渾則機趣不亡機趣不亡則來往不定來往¶
不定則生死因之是故必事抽添焉於以調和陰陽斬除機趣¶
斷絕來往了脫生死抽也者抽其太過也添也者添其不及也¶
由三還九轉三步九候漸次抽之漸次添之以至陽不陽而陰¶
不陰萬而一一而無而後已焉抽添至胎息平胎息平金丹就¶
尙其審愼而精進焉可也次以火候者欲抽添的而胎息不傷¶
也蓋爐火純青玉液還丹之候也而爐火純紫金液還丹之候¶
也火候的然後抽添得抽添得然後胎息全不然者失之一毫¶
<pb:CK-KZ_JY102_02p018b>¶
差之千里胎息一傷前功盡廢火候一事又烏可以不講歟火¶
也者眞陽也候也者大節也以火烹煉以陽化陰也以候抽添¶
以節宰功也以陽化陰以節宰功則萬象空歸於無矣且極詣¶
臻事無損矣火候之爲火候人其講求焉可次以大藥者欲眞¶
品得而用功不假也人見丹經言藥便尋踪追跡而以金石之¶
類用火煅煉而服食之否則引津吞嚥用意煅煉而搬運之吁¶
此不明大道之故也夫所謂藥者蓋取醫病之義也假藥醫身¶
病大藥醫心病假藥者金石草木之類是也大藥者忠孝節義¶
之類是也服食之法隨症治宜將藥安於鼎中勤勤烹煉則藥¶
轉爲丹有必然者矣蓋此類藥人誰識得乃天地間之眞炁眞¶
<pb:CK-KZ_JY102_02p019a>¶
精也乃宇宙中之眞元眞神也藥之爲藥孰有大於此者焉服¶
之食之烹之煉之久則精光發越繼則還返眞無而大藥之道¶
得矣夫亦何所求耶次以鼎爐者欲眞竅的而採藥不錯也夫¶
鼎所以盛水爐所以置火鼎者金器也以鼎盛水天一生水之¶
意也爐者土器也以土藏火地二生火之義也以乾元之眞火¶
置於水下以坤元之眞水陳於火上而水之所以不尅火乃火¶
之反以成乎水者以有鼎爐故也鼎爐之爲鼎爐不綦重歟其¶
所以然者蓋取天地合德之眞也以天之眞光安於地之中穴¶
以地之眞靈隱於天之玄竅以眞投眞眞無上眞而鼎爐之機¶
微矣然則鼎爐之地殆亦天地交際處也大中至正亭亭一息¶
<pb:CK-KZ_JY102_02p019b>¶
蓋所謂黃庭者此也以鼎論所以成玉液以爐論所以成金液¶
相成論所以結大丹相深論所以渾真息其妙無窮其用勿忽¶
終以金丹者欲極詣臻而生死永絕也丹以至無言金以至有¶
言至無而含至有丹之所以爲丹也至有而含至無金之所以¶
爲金也金體極剛所謂有也而究其所以剛者非至無而何丹¶
體至虛所謂無也而究其所以虛者非至有而何蓋以剛視剛¶
無論其剛之爲何而終不能無壞期惟以無成剛則萬象亦末¶
如之何矣卽永世亦能渾其息矣剛之所以爲剛者爲何如乎¶
蓋以虛視虛無論其虛之爲何而終不能免隔塞惟以有成虛¶
則萬機亦無奈其何矣卽先後亦可知其然矣虛之所以爲虛¶
<pb:CK-KZ_JY102_02p020a>¶
者爲何如乎究之一寂然不動也究之一感而遂通也寂然不¶
動含元耳有何氣機之出入有何念慮之往來則生死之所以¶
永絕者此也道之全體不於是乎存感而遂通至神也有何形¶
跡之蔽遮有何情意之䝉混則造化之所以完備者此也道之¶
大用不於是乎彰嗚呼金丹之爲金丹至尊矣至貴矣至秘且¶
密矣亦誰得而證其妙果哉誠能得而證之姑無論其仙也佛¶
也聖也天也靡弗渾而含之一息抑無論其乾也坤也人也物¶
也無不全而秘之一機天地間惟斯人爲貴人之中惟生死事¶
最大欲全其人須了生死欲了生死須絕心念欲絕心念須煉¶
金丹金丹成心念絕矣心念絕生死了矣蓋生死視乎陰陽而¶
<pb:CK-KZ_JY102_02p020b>¶
陰陽視乎心念一念之得陽機動矣生矣一念之失陰機動矣¶
死矣夫所謂得者凡一切正念是也而歡樂欣喜皆在其中夫¶
所謂失者一切欲念是也而忿怒悲哀悉寓其内且不必其果¶
有念也而念兆微萌其機已發陽機發則生矣陰機動則死矣¶
眞消息矣噫嘻微乎其微凡靜養者須守子午子中一陽生機¶
也守子欲渾生機午宮一陰死機也守午欲渾死機生機渾則¶
不至二陽三陽而生死機渾則不至二陰三陰而死至活子午¶
更當謹愼蓋刻刻之得念刻刻之子也刻刻之失念刻刻之午¶
也旣能守每日之定子午更能守每刻之活子午然後兆可得¶
而息焉今人修道動云絕淫慾遠房事然後大道可成金丹可¶
<pb:CK-KZ_JY102_02p021a>¶
就吁謬矣夫淫念兆而一陽萌動也然只强以絕慾慾固絕矣¶
使反問其心彼慾念果絕焉否耶恐反不如不絕慾者之慾念¶
尤輕也不知丹經之所以重絕慾念者乃由漸而進遏其源而¶
流自無也故雖佛祖而人道未廢及至功成德就彼念自定而¶
慾自絕焉至於後天氣質夫亦由是從中達外斷不以徒惜肢¶
體而爲調氣之助也故孟子謂不得於心勿求於氣可不得於¶
言勿求於心不可此不徒以强制爲功也强制者雖欲靜究何¶
能靜清源者俟自靜而果寂然靜其中得失之故夫豈泛泛者¶
之所得而窺其萬一也甚矣微矣¶
¶
<pb:CK-KZ_JY102_02p021b>¶
¶
