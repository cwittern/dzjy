#-*- mode: org; -*-
#+EXPORT_ID: JYC20
#+TITLE:
#+WITNESS: CK-KZ JYE
#+BASEEDITION: YP
#+SEC: 01
<pb:CK-KZ_JYC20_01p028a>¶
* 文獻通考道家書目(附○)¶
　　　　　　　　　　　鄱陽馬端臨貴與著¶
　　　　　　　　　　　井研賀龍驤靜軒抄¶
《漢藝文志》曰：道者秉要執本，淸虛以自守，卑弱以自持，此君人¶
南面之術也。合於堯之克讓，易之謙謙一謙而四益，此其所長¶
也。及放者爲之，則欲絕去禮學，兼棄仁義，曰獨任淸虛，可以爲¶
法。　《隋經籍志》曰：自黃帝而下，聖哲之士所言道者，傳之其人，¶
世無師說。漢時曹參始薦蓋公，能言黃老，文帝宗之。自是相傳，¶
道學眾矣。下士爲之，不推其本，苟以異俗爲高，狂狷爲尙，迂誕¶
譎怪，而失其眞。¶
<pb:CK-KZ_JYC20_01p028b>¶
漢志三十七家，九百九十三篇。¶
隋志七十八部，合五百二十五卷。¶
唐志七十七家，八十四部，一千有四卷。¶
宋三朝志四十三部，二百五十卷。¶
宋兩朝志八部，十五卷。¶
宋四朝志九部，三十二卷。¶
宋中興志四十七家，五十二部，一百八十七卷。¶
《鬻子》一卷。　鼂氏曰：楚鬻熊撰。按漢志云：爲周師，自文王以下¶
問焉。周封爲楚祖。凡二十二篇。今存者十四篇。唐逢行珪注：永¶
徽中上於朝，敘稱見文王，時行年九十。而書載周公封康叔事。¶
<pb:CK-KZ_JYC20_01p029a>¶
蓋著書時百餘𡻕矣。　石林葉氏曰：世傳《鬻子》一卷，出祖無擇¶
家。《漢藝文志》本二十二篇，載之道家。鬻熊，文王所師，不知何以¶
名道家。而小說家亦別出十九卷，亦莫知孰是，又何以名小說。¶
今一卷，只十四篇本。唐永徽中逢行珪所獻。其文大略，古人著¶
書不應爾。廖仲容《子鈔》云：六篇。馬總《意林》亦然。其所載辭略，與¶
行珪先後差不倫，恐行珪書，或有附益云。　巽巖李氏曰：藝文¶
志二十六篇，今十四篇。《崇文總目》以爲其八篇亡，特存此十四¶
篇耳。某謂劉向父子及班固所著錄者，或有他本。此蓋後世所¶
依託也。熊旣年九十，始遇文王，胡乃尙說三監曲阜時何邪。又¶
文多殘闕，卷第與目篇皆錯亂，甚者幾不可曉，而注尤謬誤。然¶
<pb:CK-KZ_JYC20_01p029b>¶
不敢以意刪定，姑存之以俟考。　高氏《予略》曰：魏相奏〓載霍¶
光曰：文王見鬻子年九十餘。文王曰：噫，老矣。鬻子曰：君若使臣¶
捕虎逐麛，臣已巷矣。若使坐策國事，臣年尙少。文王善之，遂以¶
爲師。今觀其書，則曰發政施仁謂之道，上下相親謂之和，不求¶
而得謂之信，除天下之害謂之仁。其所以啟文王者，决矣。其與¶
太公之遇文王者，有相合者。太公之言曰：君有六守，仁義忠信¶
勇謀。又曰：鷙鳥將擊，卑飛翻翼。虎狼將擊，弭耳俯伏。聖人將動，¶
必有愚色。尤决於啓文王者矣。非二公之言殊相經緯，然其書¶
辭意大略淆雜。若大誥、洛誥之所以爲書者，是亦漢儒之所綴¶
輯者乎。太公又曰：天下非一人之天下，天下之天下也。奇矣。藝¶
<pb:CK-KZ_JYC20_01p030a>¶
文志敘鬻子名熊，著書二十二篇。今一卷六篇。唐貞元問柳伯¶
存嘗言，子書起於鬻熊，此語亦佳，因錄之。永徽中逢行珪爲之¶
序，曰漢志所載六篇，此本凡十四篇。予家所傳，乃十有二篇。¶
陳氏曰：漢志云二十二篇，今書十五篇。陸佃農師所校，唐鄭縣¶
　逢行珪注，止十四篇。蓋中間以二章合而爲一。故視陸本，又¶
少一篇。此書甲乙篇，次皆不可曉。二本前後亦不同，姑兩存之。¶
老子《道德經》二卷。　鼂氏曰：李耳撰。以周平王四十二年，授關¶
尹喜。凡五千七百四十有八言，八十一章。言道德之旨。予嘗學¶
焉，通其大旨而悲之。蓋不幸居亂世憂懼者，所爲之書乎。不然¶
何其求全之甚也。古之君子應世也，或知或愚，或勇或怯，惟其¶
<pb:CK-KZ_JYC20_01p030b>¶
當之爲貴初，不滯於一曲也。至於成敗生死，則以爲有命，非人¶
力所能及。不用智於其間以求全。特隨其所遇，而處之以道耳。¶
是以臨禍福得喪，而未嘗有憂懼之心焉。今耳之書則不然，畏¶
明之易暗，故守以昏。畏寵之必失，故不辭辱。畏剛之折，則致柔。¶
畏直之挫，則致曲。畏厚亡也，則不敢多藏。畏盈溢也，則不如其¶
己旣貴矣。畏其咎，故退功成矣。畏其去，故不居。凡所以居雄守¶
雌，知白守黑，以懦弱謙下爲道者，其意蓋曰不如是，則將不免¶
於咎矣。由此觀之，豈非所謂求全也哉。嗟夫，人惟有意於求全，¶
故中懷憂懼，先事以謀，而有所不敢爲，有所不敢爲，則其蔽大¶
矣。此老子之學，所以雖深約博大，不免卒列於百家，而不爲天¶
<pb:CK-KZ_JYC20_01p031a>¶
下達道歟。以諸家參校其不同者，近二百字，互有得失。乙者五¶
字，注者五十五字，塗者三十八字。其間徽宗御注最異。諸本云：¶
天下柔弱莫過於水，而攻堅强者莫之能勝，以其無能易之。而¶
御注作：天下莫柔弱於水，而攻堅强者莫之能先，以其無以易¶
之也。諸本云：恬淡爲上，勝而不美。而美之者，是樂殺人者。不可¶
得志於天下矣。吉事尙左，凶事尙右。偏將軍處左，上將軍處右。¶
言以喪禮處之。御注作：恬淡爲上，故不美也。若美必樂之。樂之¶
者是樂殺人也。夫樂殺人也，不可得志於天下者。故吉尙左，凶¶
事尙右。偏將軍處左，上將軍處右。言居上則以喪禮處之。其不¶
同如此。　《朱子語錄》曰：老子之術，須自家占得十分穩便，方肯¶
<pb:CK-KZ_JYC20_01p031b>¶
做。纔有一毫於已不便，便不肯做。　老子術冲嗇，不肯役精神。¶
　問先儒論老子，多爲之出脫。云：老子乃矯時之說，以某觀之，¶
不是矯時，只是不見實理。故不知禮樂刑政之所出，而欲去之。¶
曰：使渠識得寂然不動，感而遂通，天下之故，自不應如此。他本¶
不知下一節，欲占一簡徑言之。然上節無實見，故亦不脫灑。¶
老子之學，只要退步柔伏，不與你爭。纔有一毫主張計較思慮¶
之心，這氣便粗了。故曰致虛極，守靜篤。人曰專氣致柔，能如嬰¶
兒乎。又曰知其雄，守其雌，爲天下谿。知其白，守其黑，爲天下谷。¶
所謂谿，所謂谷，只是在低下處，讓爾在高處，他只要在卑下處，¶
全不與爾爭。他這工夫極難，常見畫本老子，便是這般氣象笑¶
<pb:CK-KZ_JYC20_01p032a>¶
嘻嘻。他便是箇退步，占便宜底人。雖未必肖他，然亦是他氣象¶
也。只是他放出無狀來，便不可當。如曰以正治國，以奇用兵，以¶
無事取天下。他取天下，便是用此道。如子房之術，全是如此。嶢¶
關之戰，啗秦將以利，與之連和，卽回兵殺之，與項羽約和也。講¶
解了，卽勸高祖追之。漢家始終治天下，全是得此術。至武帝盡¶
發出來便。卽當子房閑時，不做聲氣，莫教他說一話。更不可當¶
少年也，任俠殺人。後來因黃石公，教他來較細，只是都使人不¶
疑他，此其所以乖也。老子說話，只是欲退步占姦，不要與事物¶
接。如治人事天，莫若嗇。迫而後動，不得已而後起，皆是這意思。¶
故爲其學者，多流於術數，如申韓之徒是也。其後則兵家亦祖¶
<pb:CK-KZ_JYC20_01p032b>¶
其說，如《陰符經》之類是也。　陳氏曰：昔人言諡曰聃，故世稱老¶
聃。然聃之爲訓，耳漫無輪也。似不得爲諡。¶
《河上公注老子》二卷。　鼂氏曰：太史公言河上丈人通老子，再¶
傳而至蓋公，蓋公卽齊相曹參師也。而晉葛洪曰：河上公者，莫¶
知其姓名。漢孝文時居河之濱，侍郎裴楷言其通老子。孝文詣¶
問之，卽授素書道經章句。兩說不同，嘗從太史公也。其書頗言¶
吐故納新，按摩導引之術，近神仙家。劉子元稱其非眞，殆以此¶
歟博奕，謂常善救人，故無棄人。常善救物，故無棄物四句。古本¶
無有，獨得於公耳。¶
《老子指歸》十三卷。　鼂氏曰：漢嚴君平撰。谷神子注。其章句頗¶
<pb:CK-KZ_JYC20_01p033a>¶
與諸本不同。如以曲則全章末十七字，爲後章首之類。按唐志¶
有嚴遵《指歸》四十卷，馮廓《注指歸》十三卷。此本卷數，與廓注題¶
谷神子，而不顯名姓，疑卽廓也。¶
《老子略論》一卷。　鼂氏曰：魏王弼撰。凡十有八章。景迂云：弼有¶
得於《老子》，而無得於易。注易資於《老子》，而《老子》論無資於易。則¶
其淺深之效可見矣。　陳氏曰：魏晉之世，元學盛行，弼之談元¶
冠於流輩，故其注易亦多元義。鼂以道言弼注易亦假《老子》之¶
旨。世所行《老子》分道德經爲上下卷，此本《道德經》且無章目，當¶
是古本。¶
《明皇老子注》二卷。　《疏》一卷。　鼂氏曰：唐元宗撰。天寶中加號¶
<pb:CK-KZ_JYC20_01p033b>¶
《元邁道德經》，世不稱焉。又頗增其詞，如而貴食母，作兒貴求合¶
於母之類。貴食母者，嬰兒未孩之義。諸侯之子，以大夫妻爲食¶
母，增之贅矣。¶
《三十家注老子》八卷。　鼂氏曰：唐蜀郡岷山道士張君相，集河¶
上公、嚴遵、王弼、何晏、郭象、鍾會、孫登、羊祜、羅什、盧裕、劉仁會、顧¶
歡、陶隱居、松靈仙人、裴處思、杜弼節解、張憑、張嗣、臧元靜、大孟、¶
小孟、竇略、宋文明、褚[⻂*柔]、劉進喜、蔡予晃、成元英、車惠弼等注。君¶
相稱三十家，而列其名，止二十有九。蓋君相自以爲一家言，幷¶
數之耳。君相不知何時人，而謂成元英爲皇朝道士，則唐天寶¶
後人也。以絕學無憂一句，附絕聖棄知章末。以唯之與阿，別爲¶
<pb:CK-KZ_JYC20_01p034a>¶
一章，與諸本不同。¶
《道德經傳》四卷。　《崇文總目》：唐陸希聲撰。傳疏道德二經義。¶
《道德經廣聖義》三十卷。　《崇文總目》：唐杜光庭撰。以明皇注疏¶
演其義。¶
《道德經疏》二卷。　《崇文總目》：不著撰人名。氏集河上公、葛仙翁、¶
鄭思遠、唐睿宗、明皇諸家注，序其自疏。¶
《道德經疏節解》上下各二卷。　《崇文總目》：僞蜀喬諷撰。仕僞蜀¶
有諫議大夫知制誥，奉詔以唐明皇注疏、杜光庭義，綴其要，附¶
以已意解釋之。¶
《道德經小解》二卷。《崇文總目》：不著撰人名氏。注解《道德經義》。¶
<pb:CK-KZ_JYC20_01p034b>¶
《道德經譜》二卷。　《崇文總目》：道士扶小明撰。不詳何代人。以道¶
德章句，略爲義訓。¶
《老子道德經論著》二卷。　鼂氏曰：皇朝司馬光撰。光意謂太史¶
公曰：老子著書，言道德之意。後人以其篇首之文，名上篇曰道，¶
下篇曰德。夫道德連體，不可偏舉，故廢道經德經之名，而曰《道¶
德論》。墓誌載其目。無名天地之始，有名萬物之母。常無欲以觀¶
其妙，常有欲以觀其徼。皆於無與有下斷句，不與先儒同。¶
王介甫《注老子》二卷。　王雱注二卷。　呂惠卿注二卷。　陸佃¶
注二卷。　劉仲平注二卷。　鼂氏曰：王介甫平生最喜《老子》，故¶
解釋最所致意。首章皆斷有無作一讀，與温公同。後其子雱及¶
<pb:CK-KZ_JYC20_01p035a>¶
其徒呂惠卿、陸佃劉仲平，皆有《老子注》。¶
呂氏《老子注》二卷。　鼂氏曰：皇朝呂大臨撰。其意以老氏之學，¶
合有無謂之元。以爲道之所由出，蓋至於命矣。其言道體非獨¶
智之見，孰能臻此求之。終篇膠於聖人者蓋寡。但不當以聖智¶
仁義，爲可絕棄耳。¶
蘇子由《注老子》二卷。　鼂氏曰：皇朝蘇轍子由注。子由謫官筠¶
州，頗與學浮屠者游，而有所得焉。於是解《老子》。嘗曰：《中庸》云：喜¶
怒哀樂，未發謂之中。發而皆中節，謂之和。致中和，天地位焉，萬¶
物育焉，此蓋佛法也。六祖謂不思善，不思惡，則喜怒哀樂之未¶
發也。蓋中者，佛法之異名。而和者，六度萬行之總目。致中極和，¶
<pb:CK-KZ_JYC20_01p035b>¶
而天地萬物生於其間，非佛法何以當之。天下無二道，而所以¶
治人則異。古之聖人忠信行道，而不毀世法，以此耳。故解《老子》，¶
亦時有與佛法合者。其自序云：耳其解是謂襲明，以爲釋氏傳¶
燈之類。　陳氏曰：東坡跋曰：使戰國有此書，則無商鞅、韓非。使¶
漢有此書，則孔老爲一。使晉宋間有此書，則佛老不爲二。　朱¶
子《雜學辯》曰：蘇侍郎晚著此書，合吾儒於《老子》。以爲未足。又幷¶
釋氏而彌縫之，可謂舛矣。然其自許甚高，至謂當世無一人可¶
與語此者。而其兄東坡公，亦以爲不意。晚年見此奇特，以予觀¶
之，其可謂無忌憚者歟。因與之辯。而或者謂蘇氏兄弟，以文義¶
贊佛乘，蓋未得其所謂如《傳燈錄》解之屬，其失又有甚焉。不但¶
<pb:CK-KZ_JYC20_01p036a>¶
此書爲可辯也。應之曰：予之所病，病其學儒之失，而流於異端。¶
不病其學佛，未至而溺於文義也。其不得已而論，此豈好辯哉。¶
誠懼其亂吾學之傳，而失人心之正爾。若求諸彼，而不得其說，¶
則予又何暇知焉。¶
《御注老子》二卷。　鼂氏曰：徽宗御撰。或曰：鄭居中視草，未詳。¶
劉巨濟《注老子》二卷。　鼂氏曰：皇朝劉沍巨濟注。涇蜀人。篤志¶
於學，文詞奇偉，早登蘇子瞻之門，晚受知蔡京，除大學博士。¶
《老子解》二卷。　陳氏：葉夢得撰。其說曰：孔子稱竊比於我老彭。¶
孟子闢楊墨，而不及老氏。老氏之書，孔孟所不廢也。所解生之¶
徒十有三，死之徒十有三，以爲四支九竅，本《韓非子解老》之說。¶
<pb:CK-KZ_JYC20_01p036b>¶
《易老通言》十卷。　陳氏曰：程大昌撰。其序言多爲訓老而實該，¶
故曰《易老通言》。易在而六經皆在矣。蓋以易爲六經之首也。¶
李䢰《注文子》十二卷。　鼂氏曰：右李䢰注。其傳曰：姓辛，葵邱灘¶
上人，號曰計然，范蠡師事之，本受業於老子，錄其遺言，爲十二¶
篇云。按劉向錄《文子》九篇而已。唐志錄䢰注，與今篇次同，豈䢰¶
析之與。顏籀以其與孔子並時，而稱周平王，問疑依託者。然三¶
代之書，經秦火幸而存者，其錯亂參差類如此。《爾雅》周公作也，¶
而有張仲孝友。列子鄭穆公時人，而有子陽餽粟是也。李䢰師¶
事僧般若流支，蓋元魏人也。　河東柳氏辯文子曰：《文子》書十¶
二篇，其傳曰老子弟子。(唐有徐靈府注，又有李䢰注訓，或謂其書錄老子遺言。)其辭有若¶
<pb:CK-KZ_JYC20_01p037a>¶
可取，其旨意皆本老子。然老其書，(老卽考字。)蓋駮書也。其渾而類者¶
少，竊取他書以合之者多。凡孟子輩數家，皆見剽竊嶢然而出¶
其類。(意曰：嶢音堯。山高貌之作嶤。)其意緒文辭，义牙相抵而不合。不知人之¶
增益之歟，或者眾爲聚斂，以成其書歟。然觀其往往有可立者，¶
又頗惜之，閔其爲之也勞。今刋去謬惡亂雜者，取其似是者，又¶
頗爲發其意，藏於家。　高氏《子略》曰：天寶中以《文子》爲《通元眞¶
經》。柳子厚爲刋去謬亂，頗發其意。子厚所刋之書，世不可見矣。¶
今觀其言曰：神者智之淵，神淸則智明。智者心之府，智公則心¶
平。又曰：上學以神聽之，中學以心聽之，下學以耳聽之。又曰：貴¶
則觀其所齊，富則觀其所欲，貧則觀其所愛。又曰：人性欲平，嗜¶
<pb:CK-KZ_JYC20_01p037b>¶
欲害之。此亦學之一臠也。　周氏《涉筆》曰：《文子》一書，誠如柳子¶
厚所云駮書也。然不獨其文聚斂而成，亦黃老名法儒墨諸家，¶
各以其說入之，氣脈皆不相應。其稱平王者，往往是楚平王。序¶
者以爲周平王時人，非也。　陳氏曰：按志有《文子》九篇，老子弟¶
子，與孔子同時。而稱周平王問，似依託者也。　又按《史記貨殖¶
傳》徐廣注：計然，范蠡師，名硏。裴駟曰：計然，葵邱灘上人。姓辛，字¶
文子。默希子引以爲據，然自班固時已疑其依託，况未必當時¶
本書乎。至以文子爲計然之字尤，不可考信。¶
墨希子《注文子》十二卷。　鼂氏曰：墨希子者，唐徐靈府自號也。¶
靈府謂文子周平王時人。¶
<pb:CK-KZ_JYC20_01p038a>¶
朱元《注文子》十二卷。　鼂氏曰：唐朱元注。缺言一篇。或取默注¶
補焉。¶
張湛《注列子》八卷。　鼂氏曰：鄭列禦寇撰。劉向校定八篇，云繆¶
公時人，學本於黃帝、老子，淸虛無爲，務崇不競，其寓言與莊周¶
類。晉張湛注。唐號《冲靈眞經》。景德中加『至德』之號。《力命篇》言夀¶
夭不存於葆養，窮逢不繫於智力，皆天之命。《楊朱篇》言耳目之¶
欲而不䘏生之危，縱酒色之娛而不顧名之醜，是之謂制命於¶
内。劉向以二義乖背，不似一家之言。予以道家之學，本謂世哀¶
道喪，物僞滋起，或騁智力以圖利。不知張毅之走高門，竟以病¶
殞。或背天眞以狥名，不知伯夷之在首陽，因以餒終。是以兩皆¶
<pb:CK-KZ_JYC20_01p038b>¶
排擯，欲使好利者，不巧詐以干命。好名者，不矯妄以失性矣。非¶
不同也。雖然儒者之道，則異乎是。雖知夀夭窮達，非人力也，必¶
修身以俟。焉以爲立巖牆之下而死者，非正命也。知耳目之於¶
聲色有性，焉以爲其樂也，外而不易吾内。嗚呼，以此自爲，則爲¶
愛已。以此敎人，則爲愛人。儒者之道，所以萬世而無弊歟。　河¶
東柳氏辯《列子》曰：劉向古稱博極羣書，然其錄列子，獨曰鄭穆¶
公時人。穆公在孔子前幾百𡻕，列子書言鄭國，皆云子產、鄧析，¶
不知向何以言之如此。《史記》鄭繻公二十四年，楚悼王四年，圍¶
鄭，鄭殺其相駟子陽。子陽正與列子同時。是𡻕周安王三年，秦¶
惠王韓列侯趙武侯二年，魏文侯二十七年，燕釐公五年。(釐，占文僖¶
<pb:CK-KZ_JYC20_01p039a>¶
字。)齊康公七年，宋悼公六年，魯穆公十年，不知向言魯穆公時，¶
遂誤爲鄭耶。不然何乖錯至如是。其後張湛徒知怪《列子》書言¶
穆公後事，亦不能推知其時。然其書亦多增竄，非其實要之莊¶
周，爲放依其辭。(放，方往切。)其稱夏棘徂、公紀渻(渻，音省。)季咸等，皆出《列¶
子》不可盡紀。雖不概於孔子道，然其虛泊寥廓，居亂世遠於利¶
禍，不得逮於身，而其心不窮，易之遯世無悶者，其近是歟。余故¶
取焉。其文辭類《莊子》，而尤質厚少爲，作好文者可廢耶。其楊朱、¶
力命，(《列子》篇名。)疑其楊子書。其言魏牟孔穿，皆出列子後，不可信。然¶
觀其辭，亦是通知古之多異術也。讀焉者慎取之而已矣。　石¶
林葉氏曰：《列子》天瑞、皇帝兩篇，皆其至理之極，盡言之而不隱，¶
<pb:CK-KZ_JYC20_01p039b>¶
故與佛書直相表裏，所謂莊語者也。自周穆王以後，始漸縱弛，¶
談譎縱橫。惟其所欲言，蓋慮後人淺狹，難與直言正理，則設爲¶
詭辭以激之。劉向弗悟，遂以爲不似一家之書。張湛微知之，至¶
於逐事爲注，則又多迷失。然能知其近佛，是時佛經到中國者¶
尙未多，亦不易得矣。要之讀老氏莊列三書，皆不可正以言求。¶
其間自有莊語，有荒唐之辭。如佛氏至唐禪宗，自作一種語，自¶
與諸經不類，亦此意也。　容齋洪氏隨筆曰：《列子》書事，簡勁洪¶
妙，多出《莊子》之右。其言惠盎見宋康王，說勇有力一段，語宛轉¶
四反，非數百言，曲而暢之，不能了，而潔淨粹白如此。後人筆力，¶
渠可復到耶。　《朱子語錄》曰：《列子》平淡疎曠。　《孟子》、《莊子》，文章¶
<pb:CK-KZ_JYC20_01p040a>¶
皆好，《列子》便有迂僻處，左氏亦然，皆好高而少事實。因言《列子》¶
語，佛氏多用之。《莊子》全寫《列子》，又變得峻奇。《列子》語温純，柳子¶
厚常稱之。　高氏《子略》曰：太史公史殊不傳列子，如莊周所載¶
許由、務光之事。漢去古未遠也。許由、務光往往可稽，遷猶疑之。¶
所謂禦寇之說，獨見於寓言耳。遷於此詎得不致疑耶。周之末¶
篇，敘墨翟、禽滑釐、愼到、田駢、關尹之徒，以及於周，而禦寇獨不¶
在其列，豈禦寇者，其亦所謂鴻蒙列缺者歟。然則是書，與《莊子》¶
合者十七章，其間尤有淺近迂僻者，特出於後人會萃而成之¶
耳。至於西方之人有聖者焉，不言而自信，不化而自行，此故有¶
及於佛，而世尤疑之。夫天毒之國，紀於《山海》。竺乾之師，間於柱¶
<pb:CK-KZ_JYC20_01p040b>¶
史。此楊文公之文也。佛之爲敎，已見於是，何待於此時乎。然其¶
可怪可疑者，不在此也。¶
《劉子釋文》二卷。　鼂氏曰：唐殷敬順撰。敬順嘗爲當塗丞。¶
郭象《注莊子》十卷。鼂氏曰：莊周撰，郭象注。周爲蒙漆園吏。按《漢¶
書志》本五十二篇。晉向秀、郭象合爲三十三篇。内篇八，外篇十¶
五，雜篇十一。唐世號《南華眞經》。自孔子沒，天下之道術日散。老¶
聃始著書垂世，而虛無自然之論起，周又從而羽翼之。掊擊百¶
世之聖人，殫殘天下之聖法，而不忌其言，可謂反道矣。自荀卿、¶
楊雄以來，諸儒莫不闢之而放者。自謂游方之外，尊其學以自¶
肆，於是乎禮敎大壞，戎狄亂華，而天下橫流，兩晉之禍是已。自¶
<pb:CK-KZ_JYC20_01p041a>¶
熙甯元豊之後，學者用意過中，見其書末篇論天下之道術，雖¶
老聃與其身皆列之爲一家，而不及孔子，莫不以爲陽訾孔子¶
而陰尊焉，遂引而内之。殊不察其言之指歸，宗老氏邪，宗孔氏¶
邪。旣曰宗老氏矣，詎有陰助孔子之理也邪。至其論道術而有¶
是言，蓋不得已耳。夫盜之暴也，又何嘗不知主人之爲主人邪。¶
顧可以其智及此，遂以爲尊我，開關揖而進之乎。竊懼夫禍之¶
過乎兩晉也。　東坡蘇氏《莊子祠堂記》曰：謹按《史記》，莊子與梁¶
惠王、齊宣王同時。其學無所不窺，然要本歸於老子之言。故其¶
著書十餘萬言，大抵率寓言也。作漁父、盜蹠、胠篋，以詆訾孔子¶
之徒，以明老子之術。此知莊子之粗者。余以爲莊子蓋助孔子¶
<pb:CK-KZ_JYC20_01p041b>¶
者，要不可以爲法耳。楚公子微服出亡，而門者難之。其僕操箠¶
而罵曰：隸也不力，門者出之。事固有倒行而逆施者。以僕爲不¶
愛公子則不可，以爲事公子之法，亦不可。故《莊子》之言皆實予，¶
而文不予陽擠而陰助之，其正言蓋無幾。至於詆訾孔子，未嘗¶
不微見其意。其論天下道術，自墨翟、禽滑釐、彭蒙、愼到、田騈、關¶
尹、老聃之徒，以至於其身，皆以爲一家，而孔子不與其尊之也，¶
至矣。然余嘗疑盜蹠、漁父，則若眞詆孔子者。至於讓王、說劍，皆¶
淺漏不入於道。反覆觀之，得其寓言之終。曰陽子居西遊於秦，¶
遇老子。老子曰：而睢睢，而旴旴，而誰與居。太白若辱，盛德若不¶
足。陽子居蹴然變容，其往也，舍者將迎其家，公執席，妻執巾櫛，¶
<pb:CK-KZ_JYC20_01p042a>¶
舍者避席，煬者避竈。其反也，舍者與之爭席矣。去其讓王、說劍、¶
漁父、盜蹠四篇，以合於列禦寇之篇。曰列禦寇之齊，中道而反，¶
曰吾驚焉。吾食於十漿，而五漿先餽。然後悟而笑曰，是固一章¶
也。莊子之言未終，而昧者剿之以入其言，余不可以不辯。凡分¶
章名篇，皆出於世俗，非莊子之本意。　《朱子語錄》曰：莊列亦似¶
曾點底意思，他也不是專學老子。吾儒書，他都看來。不知如何¶
被他𥇍見這箇物事，便放浪去了。今禪學亦是。恁地列莊子楊¶
子之學，故其書多引其語。莊子說子之於親也，命也，不可解於¶
心。至臣之於君，則曰義也，無所逃於天地之間。是得看得那君¶
臣之義，卻似是逃不得，不奈何。須着臣伏地，更無一箇自然相¶
<pb:CK-KZ_JYC20_01p042b>¶
胥爲一體處，可怪。故孟子以爲無君，此類是也。　又莊子比列¶
子見較高，氣較豪。他是事事識得，又卻蹴踏了，以爲不足爲。列¶
子卻有規矩。問莊子、孟子同時，何不曾相遇，又不聞相道及。先¶
生曰：莊子當時也無人宗之，他只是在僻處自說。孟子平生足¶
跡，只在齊魯滕大梁之間，不曾過大梁之南。莊子自是楚人，想¶
見聲聞止於梁而止。然當時南方亦多異端，如陳良之類是也。¶
陳氏曰：按《晉郭象傳》，向秀解《莊子》，未竟而卒，頗有別本遷流。象¶
竊以爲已注，乃自注秋水、至樂二篇，又易馬蹄一篇，其餘點定¶
文句而已。其後秀義別出，故今有向郭二莊，其義一也。然向義¶
今不傳，但時見陸氏釋文。¶
<pb:CK-KZ_JYC20_01p043a>¶
《莊子音義》三卷。　陳氏曰：唐陸德明撰。卽《經典釋文》二十六至¶
二十八卷。¶
成元英《莊子疏》三十三卷。　鼂氏曰：唐道士成元英撰。本郭象¶
注爲之疏義。元英字子實，陝州人。隱居東海。貞觀五年召至京¶
師，加號西華法師。永徽中流郁州，不知坐何事。書成，道士元慶¶
邀文學賈鼎就授大義。序云：周字子休，師長桑公子。内篇理深¶
故別立篇目。外篇、雜篇，其題取篇目二字而已。¶
文如海《莊子疏》十卷。　鼂氏曰：唐文如海撰。如海，明皇時道士¶
也。以郭象注放乎自然，而絕學習，失莊生之旨。因再爲之解。凡¶
九萬餘言。¶
<pb:CK-KZ_JYC20_01p043b>¶
呂吉甫《注莊子》十卷。　鼂氏曰：皇朝呂惠卿撰。吉甫，惠卿字也。¶
元豐七年先表進内篇，餘續成之。¶
王元澤《注莊子》十卷。　鼂氏曰：皇朝王雱，字元澤撰。¶
東坡《廣成子解》一卷。　鼂氏曰：皇朝蘇軾撰。取《莊子》中黃帝問¶
道於廣成子一章，爲之解。景迂嘗難之。其序略曰：某晚玷先生¶
薦賢中，安敢與先生異論。然先生許我不苟同。翰墨具在。¶
《鶡冠子》八卷。　鼂氏曰：班固載鶡冠子，楚人，居深山，以鶡羽爲¶
冠，著書一篇，因以名之。唐韓愈稱愛其博選學問篇，而柳宗元¶
以其多取賈誼鵩賦，非斥之。按《四庫書目》：《鶡冠子》三十六篇。與¶
愈合，己非漢志之舊。今書乃八卷。前三卷十三篇，與今所傳《墨¶
<pb:CK-KZ_JYC20_01p044a>¶
子》書同。中三卷十九篇，愈所稱兩卷皆在。宗元非之者，篇名世¶
兵亦在。後兩卷有十九論，多稱引漢以後事，皆後人雜亂附益¶
之。今削去。前後五卷，止存十九篇，庶得其眞。其辭雜黃老刑名，¶
意皆淺鄙。宗元之評蓋不誣。　昌黎韓愈《讀鶡冠子》曰：《鶡冠子》¶
十九篇，其詞雜黃老刑名，其《博選篇》四稽五至之說，當矣。使其¶
人遇時授其道，而施於國家，功德豈少哉。《學問篇》稱賤生於無¶
所用，中流失船，一壺千金者。余三讀其詞而悲之。文字脫謬，爲¶
之正三十有五，字乙者三，滅者二十有二，注十有二字云。　河¶
東柳氏《辯鶡冠子》曰：余讀賈誼鵩賦，嘉其詞，而學者以爲盡出¶
《鶡冠子》。(《鶡冠子》十九篇，論三才變通，古今治亂之道。其《世兵篇》頭，與鵩賦相亂。)余往來京師，求《鶡¶
<pb:CK-KZ_JYC20_01p044b>¶
冠子》無所見。至長沙始得其書。讀之盡鄙淺言也。惟誼所引用¶
爲美，餘無可者。吾意好事者僞爲其書，反用鵩賦以文飾之，非¶
誼有取之決也。太史公《伯夷列傳》稱賈子曰：貪夫徇財，烈士徇¶
名，夸者死權。不稱《鶡冠子》。遷號爲博極羣書，假令當時有其書，¶
遷豈不見耶。假令眞有《鶡冠子》書，亦必不取鵩賦，以充入之者。¶
何以知其然邪，曰不類。　高氏《子略》：曰：《列仙傳》曰：鶡冠子，楚人。¶
隱居，著書言道家事，則盡出於黃老矣。其書有曰：小人事其君，¶
務蔽其明，塞其聰。乘其威，以灼𤍠天下。天高不難追，有福不可¶
請，有禍不可違。其言如此，是蓋未能忘情於斯世者。　周氏《涉¶
筆》曰：韓文讀《鶡冠子》，僅表出首篇四稽五至末章一壺千金，蓋¶
<pb:CK-KZ_JYC20_01p045a>¶
此外文勢闕，自不足錄。柳子厚則斷然以爲非矣。按《王鈇篇》所¶
載，全用楚制，又似非賈誼後所爲。先王比閭起敎，鄉遂達才，道¶
廣法寛，尊上帥下，君師之義然也。今自五長里，有司扁長，鄉師¶
縣嗇夫，郡大夫，遞相傳吿，以及柱國令尹。然動輒有誅，柱國滅¶
門，令尹斬首，舉國上下，相持如朿濕，而三事六官，亦皆非所取。¶
通與編氓，用三尺法，此何典也。處士山林談道可也，乃妄論王¶
政何哉。　陳氏曰：陸佃解今書十九篇，韓吏部稱十有六篇，故¶
陸謂其非全。韓公頗道其書，而柳以盡鄙淺言。自今考之，柳說¶
爲長。　《崇文總目》：今書十五篇，述三才變通，古今治亂之道。唐¶
世嘗辯此書後出，非古所謂《鶡冠子》者。¶
<pb:CK-KZ_JYC20_01p045b>¶
《亢倉子》二卷。　鼂氏曰：唐柳宗元曰：太史公爲莊周列傳，稱其¶
爲書畏累亢倉子，皆空言無事實。今世有《亢倉子》書，其首篇出¶
《莊子》，而益以庸言。蓋周所云者尙不能有事實，又况取其語而¶
益之者，其爲空言尤也。劉向班固錄書，無《亢倉子》。而今之爲術¶
者，乃始爲之傳注，以教於世，不亦惑乎。按唐天寶元年，詔號《亢¶
倉子》爲《洞靈眞經》。然求之不獲，襄陽處士王士元，謂莊子作《庚¶
桑子》，太史公列子作《亢倉子》。其實一也。取諸子文義類者，補其¶
亡。今此書乃士元補亡者。宗元不知其故，而遽詆之，可見其銳¶
於譏議也。其書多作古文奇字，豈内不足者，必假外飾歟。何璨¶
注。　高氏《子略》曰：開元天寶間，天子方鄕道家者流之說，尊表¶
<pb:CK-KZ_JYC20_01p046a>¶
老氏莊列。又以《亢桑子》號《洞靈眞經》。旣不知其人之仙否，又不¶
識其書之可經。一旦表而出之，固未始有此書也。處士王襃乃¶
趨世好迎上意，撰而獻之。今讀其篇，往往采諸《列子》、《文子》，又采¶
《呂氏春秋》、《新序》、《說苑》，又時采諸《戴氏禮》，源流不一，往往論殊而¶
辭異，可謂雜而不純，濫而不實者矣。　周氏《涉筆》曰：庚桑楚固¶
寓然，所居以忘言化俗，以醕和感天。今所著切切用誅　罰政¶
術，蓋全未識庚桑者。其稱危代以文章取士，剪巧綺濫益至，正¶
指唐事。又補賊廣引俟赦，率是獄案文書。又一鄉一縣一州，被¶
靑紫章服皆近制。旣爲唐人短淺者無書，不煩子厚掊擊也。惟¶
農道一書可讀，自合孤行。　陳氏曰：首篇所載，與《莊子庚桑楚》¶
<pb:CK-KZ_JYC20_01p046b>¶
同。亢倉者，庚桑聲之變也。《崇文總目》凡九篇。¶
《關尹子》九卷。　陳氏曰：周關令尹喜，蓋與老子同時，啟老子著¶
書，言道德者。按漢志有《關尹子》九篇，而隋唐及國史志皆不著¶
錄，意其書亡久矣。徐藏子禮得之於永嘉孫定。首載劉向校定¶
序，末有葛洪後序。未知孫定從何傳授，殆皆依託也。序亦不類¶
向文。¶
《素書》一卷。　鼂氏曰：題黃石公著。凡一千三百六十六言。其書¶
言治國治家治身之道，龎雜無統。蓋采諸書以成之者也。　陳¶
氏曰：後人傅會依託，以爲之者。¶
《無盡居士注素書》一卷。　鼂氏曰：皇朝張商英注。商英稱《素書》¶
<pb:CK-KZ_JYC20_01p047a>¶
凡六篇。按《漢書》：黃石公圯上授子房。世人多以《三略》爲是，蓋誤¶
也。晉亂有盗發子房塚玉枕中，獲此書。商英之言，世未有信之¶
者。¶
《七賢注陰符經》一卷。　李筌《注陰符經》一卷。　鼂氏曰：唐少室¶
山人布衣李筌注。云：《陰符經》者，黃帝之書。或曰受之廣成子，或¶
曰受之元女，或曰黃帝與風后玉女，論陰陽六甲，退而自著。其¶
事陰者暗也，符者合也。天機暗合於事機，故曰陰符。皇朝黃庭¶
堅魯直嘗跋其後。云：《陰符》出於李筌。熟讀其文，知非黃帝書也。¶
蓋欲其文奇古反，詭譎不經。蓋糅雜兵家語。又妄說太公、范蠡、¶
鬼谷、張良、諸葛亮訓註，尤可笑。惜不經柳子厚一掊擊也。　《朱¶
<pb:CK-KZ_JYC20_01p047b>¶
子語錄》：閭邱主簿進《黃帝陰符經》。傳先生說握奇經等文字，恐¶
非黃帝作。唐李筌爲之。聖賢言語自平正，卻無蹺欹如許。¶
《崇文總目》：自太公而下，註傳尤多。今集諸家之說，合爲一書。若¶
太公、范蠡、鬼谷子、諸葛亮、張良、李筌、李合、李鑒、李銳、楊晟，凡十¶
一家。自湻風以下皆唐人。又有傳曰者，不詳何代人。太公之書，¶
世遠不傳。張良本傳，不云著書。二說疑後人假托云。又有《陰符¶
經敘》一卷，不詳何代人敘。集太公以後爲《陰符經》注者，凡六家，¶
幷以惠光嗣等傳，附之《陰符機》一卷。　《崇文總目》：唐李靖撰。以¶
謂陰符者，應機制變之書。破演其說，爲陰符機。又有勢滋及論¶
合三篇。¶
<pb:CK-KZ_JYC20_01p048a>¶
《陰符經太無傳》一卷。　《陰符經辯合論》一卷。　《崇文總目》：唐張¶
果傳。或曰果於道藏得此傳，不詳何代人所作。因編次而正之，¶
今別爲古字。蓋當時道書所得之本也。¶
《陰符經正義》一卷。　《崇文總目》：唐韋洪撰。¶
《陰符經要義》一卷。　《陰符經小解》一卷。　《崇文總目》題云：元解¶
先生撰。不詳何代人。¶
《天機子》一卷。　鼂氏曰：不著撰人。凡二十五篇。或曰一名《陰符¶
二十四機》，諸葛亮撰。予觀其詞旨，殆李筌所爲爾，托之孔明也。¶
載道藏中¶
《陰符元機》一卷。　《崇文總目》：唐李筌撰。自號少室山達觀子。筌¶
<pb:CK-KZ_JYC20_01p048b>¶
好神仙，嘗於嵩山虎口巖石壁，得黃石《陰符》本。題云：魏道士寇¶
謙之傳諸名山。筌雖略鈔記，而未曉其義。後入秦驪山，逢老母¶
傳授。　陳氏曰：卽《陰符經》也。鑒察御史新安朱安國註：此書出¶
於李筌，云得於驪山老母。舊志列於道家。安國以爲兵書之祖，¶
要之非古書也。¶
《無能子》三卷。　鼂氏曰：不著撰人。唐光啟三年天子在襃，寓三¶
輔景氏舍。成書三十篇，述老莊自然之旨，總目錄之道家。　陳¶
氏曰：唐志云光啟間隱民，蓋其自敘。¶
《四子治國樞要》四卷。　鼂氏曰：唐范乾九集。四子，謂莊子、文子、¶
列子、亢倉子。其意以爲黃老之道，内足以修身，外足以治國者。¶
<pb:CK-KZ_JYC20_01p049a>¶
分爲二十門。¶
《元眞子外篇》三卷。　陳氏曰：唐隱士金華張志和撰。唐玄眞十¶
二卷，今纔三卷，非全書也。旣曰外篇，則必有内篇矣。志和事跡，¶
詳見余所集碑傳。¶
《莊子十論》一卷。　陳氏曰：題李士表撰。未詳何人。¶
¶	
¶	
¶	
¶	
¶	
<pb:CK-KZ_JYC20_01p049b>¶
¶	
¶	
¶	
¶	
¶	
¶	
¶	
¶	
¶	
通考道家書目終¶
