#-*- mode: org; -*-
#+EXPORT_ID: JY249
#+TITLE:漢丞相諸葛忠武侯集 Han Chengxiang Zhuge Zhong Wuhou Ji
<<<<<<< HEAD
#+WITNESS: CK-KZ JYE
#+BASEEDITION: YP
=======
#+WITNESS: YP JYE
#+BASEEDITION: CK-KZ
#+SEC: 06
>>>>>>> cc399419a54ac8bb3f7e496efeab7a17cca5c7ac
<pb:CK-KZ_JY249_06p001a>¶
@fw1重刋道藏輯要¶
* 漢丞相諸葛忠武侯集卷之十三¶
　　　　　　　　　　　　　三十六世孫羲基編輯¶
** 　詩¶
*** 　遺蹟¶
**** 　　詠懷古迹二首　　　　　　　　　　　杜　甫¶
諸葛大名垂宇宙，宗臣遺像肅淸高。三分割據紆籌策，萬古雲¶
霄一羽毛。伯仲之間見伊呂，指揮若定失蕭曹。運移漢祚終難¶
復，志決身殱軍務勞。¶
蜀主窺吳幸三峽，崩年亦在永安宮。翠華想像空山裏，玉殿虛¶
<pb:CK-KZ_JY249_06p001b>¶
無野寺中。古廟杉松巢水鶴，𡻕時伏臘走村翁。武侯祠屋長隣¶
近，一體君臣祭祀同。¶
**** 　　諸葛武侯草廬　　　　　　　　　　　馮　志¶
卧龍人去遠，此地尙名岡。身應營星隕，心期國祚長。老臣猶有¶
像，炎漢已無光。所幸遺民在，憑君一勸耕。¶
**** 　　拜武侯草廬　　　　　　　　　　　　葉桂章¶
隆中人去已千秋，祠宇依然枕碧流。使節臨風還命駕，攜朋落¶
日更登樓。秦關數出星先墮，漢業三分志未酬。獨取英雄走司¶
馬，却憐成敗繫炎劉。¶
**** 　　拜武侯草廬　　　　　　　　　　　　劉　相¶
<pb:CK-KZ_JY249_06p002a>¶
此地當年隱卧龍，蒼蒼老檜尙凌空。自言管樂堪前並，信視曹¶
吳亦下風。三顧屈身勤帝胄，一心許國失奸雄。登臨幾度追遺¶
跡，千載令人景慕同。¶
**** 　　謁諸葛草廬　　　　　　　　　　　　樊繼祖¶
仰止久懷龍卧處，秋風長嘆草廬深。陣排雲鳥吞吳魏，氣塞河¶
山壯古今。誓表光昭靑史上，忠魂飄𣺌白雲岑。將星一殞漢祚¶
去，休把興亡論亮心。¶
**** 　　武侯書堂　　　　　　　　　　　　　陸　游¶
沔陽道中草離離，卧龍老矣空遺祠。當時典午稱猾賊，氣喪不¶
敢當王師。定軍山前寒食路，至今人祀丞相墓。松栢想像梁父¶
<pb:CK-KZ_JY249_06p002b>¶
吟，尙憶幡然答三顧。出師一表千載無，遠比管樂葢有餘。世上¶
俗人甯辨此，高臺當日讀何書。¶
**** 　　書臺　　　　　　　　　　　　　　　宋　京¶
君不見，孔明書臺遺廟旁，古書不見臺荒凉。卧龍未起蜀天遠，¶
茅廬日日空南陽。赤符光寒白水涸，秣陵王氣猶能作。璋若嬰¶
兒操虎狼，脫去荆州殊不惡。十倍奇才安用書，此臺昔時知有¶
無。蜀人思君識故處，未若江水存兵圖。黃冠所居門第改，祇有¶
坊名今尙在。安得臺邊見古人，秋草重生類書帶。¶
**** 　　南陽道中　　　　　　　　　　　　　許　渾¶
月斜孤舘傍村行，野店高低帶古城。籬上曉花齋後落，井邊秋¶
<pb:CK-KZ_JY249_06p003a>¶
葉社前生。饑烏索哺隨雛呌，乳㹀慵歸望犢鳴。荒草連天風動¶
地，不知誰學武侯耕。¶
**** 　　南陽　　　　　　　　　　　　　　　胡　曾¶
世亂英雄百戰餘，孔明方此樂耕鋤。蜀王不自垂三顧，爭得先¶
生出舊廬。¶
**** 　　次南陽　　　　　　　　　　　　　　陳去非¶
今日東北雲，景象何佳哉？我馬且勿驅，當有急雨來。春寒欺客¶
子，滿意旗下杯。百年耳頻熱，萬事首不囘。卧龍今何之，有塜已¶
半摧。空餘喬木地，薄暮鴉徘徊。懷古視落日，愧我非長才。却憑¶
破鞍去，風林生一哀。¶
<pb:CK-KZ_JY249_06p003b>¶
**** 　　隆中　　　　　　　　　　　　　　　蘇　軾¶
諸葛來西國，千年愛未衰。今朝遊故里，蜀客不勝悲。誰言襄陽¶
野，生此萬乘師。山中有遺貌，矯矯龍之姿。龍蟠山水秀，龍去淵¶
潭移。空餘蜿蜒迹，使我寒涕垂。¶
**** 　　隆中十詠　　　　　　　　　　　　　王　鉞¶
一脉深情起卧龍，獨憐未遂濟時功。古今多少英雄淚，盡在先¶
生此井中。(六角井)¶
錦官城外栢森森，幾度曾歌杜父吟。今日亭前見顔色，風霜不¶
改𡻕寒心。(古栢亭)¶
春色離離鎖暮烟，英雄一去幾千年。自從伊尹耕莘後，只有隆¶
<pb:CK-KZ_JY249_06p004a>¶
中一片田。(躬耕田)¶
寂寂雲巖草樹深，不求聞達自長吟。先生一去無遺嚮，尙有誰¶
知晏子心。(梁父吟)¶
慨想先生抱膝時，滿懷幽思有誰知。於今一片蒼苔石，勝似襄¶
陽墮淚碑。(抱膝石)¶
洞門風雨水深寒，天巧潛通石眼寬。說與世間剛不信，卧龍猶¶
在此中蟠。(老龍洞)¶
黃水溪流若掌平，一泓放出水雲淸。有人覩物思玄德，曾向小¶
虹橋上行。(小虹橋)¶
一曲溪流幾許深，三分事業已消沈。水光依舊淸如鏡，照見武¶
<pb:CK-KZ_JY249_06p004b>¶
侯忠義心。(半月溪)¶
萬叠雲深掃不開，半星無處着塵埃。就中結箇茆菴了，只許淸¶
風明月來。(野雲菴)¶
蜀主虛勞枉顧心，中原未復大星沈。老夫記得少陵語，常使英¶
雄淚滿襟。(武侯祠)¶
**** 　　諸葛村　　　　　　　　　　　　　　揭傒斯¶
炎精厭東都，卧龍起南陽。漢業入三顧，蜀日宣重光。豈伊三川¶
阻，况在兵力强。八陣通神明，二表貫穹蒼。大運有隆替，吾君自¶
虞唐。煌煌千萬師，聲威摇八荒。大星隕渭南，萬古一悲傷。但使¶
漢賊分，安有終不亡。桓桓蕭將軍，雙旌出永昌。下馬城南祠，爲¶
<pb:CK-KZ_JY249_06p005a>¶
我酹一觴。¶
**** 　　九日登卧龍岡　　　　　　　　　　　唐憲王¶
淯水東流去𣺌茫，一灣迴遶卧龍岡。霜飛平野楓林赤，日暎疎¶
籬菊蕋黃。智畧未應儔管樂，英雄必竟服關張。臨風不用論成¶
敗，二表忠肝萬古香。¶
**** 　　春日遊卧龍岡有感　　　　　　　　　(唐藩承休王)¶
連雲芳草柳絲絲，一上崇岡嘆黍離。野鳥似吞亡國憾，江流不¶
斷後人思。三分割據才非短，一木難支厦己墮。遺烈猶存增感¶
慨，仰高三復少陵詩。¶
**** 　　遊卧龍岡　　　　　　　　　　　　　唐莊王¶
<pb:CK-KZ_JY249_06p005b>¶
獨上龍岡曙靄收，千章翠栢撼淸秋。豫山雲與嵩山接，淯水波¶
通漢水流。三顧當時成底事，千年遺跡使人愁。先生滿抱匡時¶
策，其奈英雄不自由。¶
**** 　　卧龍岡　　　　　　　　　　　　　　陳正倫¶
玄德從兹起卧龍，草廬千古記遺縱。君臣一語交投厚，宇宙三¶
分割據雄。古木雲霞蒼蘚合，斷碑風雨碧苔封。登臨景仰淸名¶
舊，感激徒傷鼎峙功。¶
**** 　　卧龍岡　　　　　　　　　　　　　　高　信¶
公自琅邪卧此岡，不求聞達秪韜光。夷吾比處才偏富，梁父吟¶
時憾更長。一徑苔封三顧轍，滿林烟鎖幾圍墻。君臣際遇餘千¶
<pb:CK-KZ_JY249_06p006a>¶
載，遺跡鍾靈在異鄕。¶
**** 　　秋日遊卧龍岡　　　　　　　　　　　楊應奎¶
卧龍出處等非熊，軍務勞神自鞠躬。羽扇綸巾談笑裏，謀王圖¶
霸指揮中。鳥啼花落人何在，野曠山空誰爲雄。勝蹟最宜絃管¶
弄，不堪岡勢起長風。¶
**** 　　望卧龍岡　　　　　　　　　　　　　陳洪謨¶
卧龍人去幾千載，岡阜巋然眼界中。半靑畝松巢水鶴，一簾斜¶
日貫晴虹。湯文吾遇心期在，管樂何人自比同。兩表精誠眞不¶
昧，可憐天運忌成功。¶
**** 　　登卧龍樓　　　　　　　　　　　　　李　重¶
<pb:CK-KZ_JY249_06p006b>¶
卧龍岡上野雲橫，宇宙千秋煥大名。遠近桑田迷世代，低昻草¶
樹點山形。出師久擬殱吳魏，走敵眞堪笑死生。此日登臨同弔¶
古，不勝囘首夕陽情。¶
**** 　　登樓　　　　　　　　　　　　　　　陶欽夔¶
高樓縹緲接仙岑，秋日登臨思不禁。蜀漢望迷王氣歇，草廬名¶
在將星沈。紫山影落龎公宅，碧水秋明徐庶心。勝地移從漫惆¶
悵，隔村梁父正哀吟。¶
**** 　　題籌筆驛　　　　　　　　　　　　　杜　牧¶
三吳列婺女，九錫欺孤兒。霸王業未半，本朝心是誰。永安宮受¶
詔，籌筆驛沈思。畫地乾坤在，濡毫勝負知。艱難同草創，得失計¶
<pb:CK-KZ_JY249_06p007a>¶
毫釐。寂嘿經千慮，分明渾一期。川流縈智慮，山聳助扶持。慷慨¶
匡時畧，從容問罪師。褒中秋鼓角，渭曲晚旌旗。仗義懸無敵，鳴¶
攻固有辭。若非天奪去，豈復慮能支。子夜星纔落，鴻毛鼎便移。¶
郵亭世自換，白日事長垂。何處躬耕者，猶題殄瘁詩。¶
**** 　　題籌筆驛　　　　　　　　　　　　　羅　隱¶
抛擲南陽爲主憂，北征東討盡良籌。時來天地雖同力，運去英¶
雄不自由。千里山河輕孺子，兩朝冠劍憾譙周。惟餘巖下多情¶
水，猶解年年傍驛流。¶
**** 　　題籌筆驛　　　　　　　　　　　　　薛　逢¶
天地三分魏蜀吳，武侯崛起贊紆謀。身依豪傑傾心術，目斷雲¶
<pb:CK-KZ_JY249_06p007b>¶
山演陣圖。赤伏運衰功莫就，皇綱力振命先徂。出師表上留遺¶
憾，猶自千年激壯夫。¶
**** 　　籌筆驛　　　　　　　　　　　　　　李商隱¶
魚鳥猶疑畏簡書，風雲長爲護儲胥。徒令上將揮神筆，終見降¶
王走傳車。管樂有才眞不忝，關張無命欲何如。他年錦里經祠¶
廟，梁父吟成憾有餘。¶
**** 　　籌筆驛　　　　　　　　　　　　　　殷潛之¶
江東矜割據，鄴下奪孤嫠。霸畧非匡漢，宏圖欲佐誰？奏書辭後¶
主，仗劍出全師。重襲襃斜路，懸開反正旗。欲將苞有截，必使舉¶
無遺。沈慮經謀際，揮毫決勝時。圜觚當分畫，前箸比操持。山秀¶
<pb:CK-KZ_JY249_06p008a>¶
扶英氣，川流入妙思。算成功在彀，運去事終虧。命屈天方厭，人¶
亡國自隨。艱難推舊姓，𨳩創極初基。總嘆曾過地，甯探作敎資。¶
若歸新厯數，誰復顧衰危。報德兼明道，長留識者知。¶
**** 　　朝天嶺因懷孔明從此出師感賦　　　　任甲第¶
朝天嶺上翠霞稠，多少關山自壠頭。九折險途雲外度，一江湍¶
水硤中流。金城在昔稱天府，劍閣凌空障益州。𨚫憶漢師虛六¶
出，至今烟雨使人愁。¶
**** 　　大相公嶺¶
九折刺史坂，七擒丞相橋。沈黎漢原古，嚴道蜀關遙。策馬氷槽¶
滑，乘橇雪澝消。我行再經此，感慨一長謠。¶
<pb:CK-KZ_JY249_06p008b>¶
**** 　　是日至下馬磧，憇於北山僧舍，有閣曰懷賢，南直斜谷，西¶　　　臨五丈原，武侯所從出師也。　　　　　蘇　軾¶
南望斜谷口，三山如犬牙。西觀五丈原，鬱屈如長蛇。有懷諸葛¶
公，萬騎出漢巴。吏士寂如水，蕭蕭聞馬檛。公才與曹丕，豈止十¶
倍加。顧瞻三輔間，勢若風卷沙。一朝長星墜，竟使蜀婦髽。山僧¶
豈知此，一室老煙霞。往事逐雲散，故山依渭斜。客來空弔古，淸¶
淚落悲笳。¶
**** 　　登博望山亭次韻　　　　　　　　　　童承敘¶
臺昃亭高當古驛，短垣疎牖坐來淸。濃烟密竹斜穿逕，落日層¶
岡曲抱城。客裏雲霄勞聘望，病中嵩洛愧經行。卧龍寂寞邱原¶
<pb:CK-KZ_JY249_06p009a>¶
在，惟有春農帶雨耕。¶
**** 　　瀘水　　　　　　　　　　　　　　　胡　曾¶
五月驅兵入不毛，月明瀘水瘴烟高。誓將雄畧酬三顧，豈憚征¶
蠻七縱勞。¶
**** 　　諸葛鹽井　　　　　　　　　　　　　蘇　軾¶
　　　自注井有十四，自山下至山上，其十三井常空。每盛夏¶
　　　水漲，則鹽泉迤邐遷去，常去於江水之所不及。¶
五行水本鹹，安擇江與井。如何不相入，此意誰復省。人心固難¶
足，物理偶相逞。猶取嫌未多，井上無閒綆。¶
**** 　　五丈原　　　　　　　　　　　　　　胡　曾¶
<pb:CK-KZ_JY249_06p009b>¶
蜀相西驅十萬來，秋風原下久徘徊。長星不爲英雄住，半夜流¶
光落九垓。¶
**** 　　五丈原　　　　　　　　　　　　　　李東陽¶
五丈原頭動地鼓，魏人畏蜀如畏虎。揮戈指天天宇漏，將星墮¶
空化爲土，鍊石心勞竟何補。侯歸上天多舊伍，羽爲前驅飛後¶
拒。忠魂不逐降王車，長衞英孫朝烈祖。¶
**** 　　五丈原　　　　　　　　　　　　　　羅汝敬¶
五丈原頭弔武侯，野蒿叢棘滿山邱。中原無復三分勢，聚石空¶
餘八陣謀。不有忠誠千日月，安能香火祀春秋。天何弗永炎劉¶
祚，空使英靈萬古愁。¶
<pb:CK-KZ_JY249_06p010a>¶
**** 　　白帝城懷古　　　　　　　　　　　　杜應芳¶
空城久寂寞，弔古幾踟蹰。躍馬雄稱帝，揮蛇䜟泣姁。連營三義¶
重，托幼一忠孤。惟有年年栢，常號夜夜烏。¶
**** 　　晚過白帝城　　　　　　　　　　　　范　淶¶
早繞巫山翠雲堆，暮馳夔門之西白帝臺。靑絲黃勒絡頭角，一¶
息百里飛塵埃。眼底乾坤眞駒隙，古來廢興渾博奕。咤雷叱電¶
垓下雄，驅山塞海秦世隔。豈獨公孫躍馬曹，睥睨井底龍豹韜。¶
赤水一出心徒勞，只餘千山萬水中。猿度絶壁烏橫空，野花嬌¶
樹春風紅。皓魄弄影靑娥宮，雙崕三峽鎖天鑰。踞江灧澦相巃¶
嵸，扞關之陽侯翻浪。還鬬攻虎鬚龍脊，兩潭怒奔騰耳側。隨轉¶
<pb:CK-KZ_JY249_06p010b>¶
蓬搜奇弔勝，莫能至欲登突兀。縱遠視漏聲已催，玉箭高報語¶
行人。馬如駛，人行馬駛難暫停。鞭梢隱地掣流星，褰帷半開山¶
色冥。風物須臾移幻形，留蹟依稀夢寐經。睠言英雄戰場在，魚¶
復永安只名改。鼎足三分漢祚新，風雲會合瞻丰采。天生卧龍¶
伊傅儔，草廬應運懽相投。縱橫宇宙歸正統，將帥復有關張侯。¶
連吳伐魏王師震，百牢關外無血刃。麝山龍洞銀漢洗，偃戈扶¶
犂靑野潤。憑高題咏後來人，誰跡陽春白雪塵。飄零子美瞿塘¶
日，咳吐宮商意獨眞。祗今長歌短調存，遏雲走石織天孫。澄珠¶
光涵混茫接，風雅不絕標崑崙。崑崙迢遞爭孕秀，白鹽赤甲空¶
馳驟。羽扇崢嶸八陣傳，草堂感慨千篇就。我今所思一二賢，征¶
<pb:CK-KZ_JY249_06p011a>¶
途囘首興蹁躚。夜闌秉燭聊書案，文章勳業俱茫然。年不可復，¶
壯時不可復。悞間關皮骨已二毛，明朝猶走川西路。¶
**** 　　夔州歌　　　　　　　　　　　　　　杜　甫¶
武侯祠堂不可忘，中有松柏參天長。干戈滿地客愁破，雲日如¶
火炎天凉。¶
**** 　　古柏行　　　　　　　　　　　　　　杜　甫¶
孔明廟前有老柏，柯如靑銅根如石。霜皮溜雨四十圍，黛色參¶
天二千尺。君臣已與時際會，樹木猶爲人愛惜。雲來氣接巫峽¶
長，月出寒通雪山白。憶昨路繞錦亭東，先主武侯同閟宮。崔巍¶
枝幹郊原古，窈窕丹靑戸牖空。落落盤踞雖得地，冥冥孤高多¶
<pb:CK-KZ_JY249_06p011b>¶
烈風。扶持自是神明力，正直元因造化工。大厦如傾要梁棟，萬¶
牛囘首立山重。不露文章世已驚，未辭剪伐誰能送。苦心豈免¶
容螻蟻，香葉終經宿鸞鳳。志士幽人莫怨嗟，古來材大難爲用。¶
**** 　　古柏　　　　　　　　　　　　　　　李商隱¶
蜀相階前柏，龍蛇捧閟宮。陰成外江畔，老向惠陵東。大樹思馮¶
異，甘棠憶召公。葉凋湘鷰雨，枝折海鵬風。玉壘經綸遠，金刀厯¶
數終。誰將出師表，一爲問昭融。¶
**** 　　古柏　　　　　　　　　　　　　　　陸龜䝉¶
密葉四時同一色，高枝千𡻕對孤峯。此中疑有精靈在，爲見盤¶
根似卧龍。¶
<pb:CK-KZ_JY249_06p012a>¶
**** 　　題古柏　　　　　　　　　　　　　　段文昌¶
是草木有異於草木則靈，武侯祠前，柏夀千齡。盤根擁門，勢如¶
龍形。含碧太空，散霧虛庭。合抱在於旁枝，駢梢葉之靑靑；百尋¶
及於半身，蓄風雷之冥冥。攢柯垂陰，分翠間明。忽如虬螭，向空¶
爭行。上承翔雲，孤鸞時鳴；下蔭芳苔，凡草不生。古色天風，蒼蒼¶
冷冷。曾到靈山，老柏縱橫。亦有大者，莫之與京。於惟武侯，佐蜀¶
有程，神其不昏，表此爲禎。斯廟斯柏，實播芳馨。¶
*** 　懷古¶
**** 　　諸葛武侯　　　　　　　　　　　　　貢師泰¶
劍江流水綠沄沄，五丈原頭日又曛。舊業未曾歸後主，大星先¶
<pb:CK-KZ_JY249_06p012b>¶
已墮前軍。南陽祠廟荒秋草，西蜀關山隔暮雲。正統不慚傳萬¶
古，莫將成敗論三分。¶
**** 　　武侯　　　　　　　　　　　　　　　吳　澄¶
含嘯沔陽春，孫曹不敢臣。若無三顧主，何地着斯人。¶
**** 　　武侯　　　　　　　　　　　　　　　尹仲明¶
建安天下如潰瓜，一榻之外非吾家。黃屋飄颻定何許，龍爲魚¶
兮鼠爲虎。老瞞詐力敢欺天，朶頤羊鼎方垂涎。紫髯將軍一攘¶
臂，控荆引越三千里。慷慨山東大耳兒，南飛烏鵲棲無枝。草廬¶
一語君臣契，目中久矣無吳魏。堂堂大義凛不磨，靈關劍閣爭¶
嵯峨。昨夜西南一星落，六尺之孤竟誰托。渭水旌旗歸故都，江¶
<pb:CK-KZ_JY249_06p013a>¶
上空存八陣圖。抱膝長吟出師表，古柏蒼松爲誰老。¶
**** 　　武侯　　　　　　　　　　　　　　　陳剛中¶
當塗哮吼健於虎，卯金一脉如寒土。民間只有大耳兒，眞是高¶
光宗社主。南陽笑脫靑𤍠衣，出試烏林萬火炬。永安受遺輔太¶
子，漢賊未除忠膽苦。峩睂山高錦江寒，白旄一麾招搖怒。出師¶
兩紙流涕書，三代而下無此語。中營若不墜長星，何心逆雛釁¶
征鼓。定知成事繼蒼姬，禮樂光華耀千古。¶
*** 憲宗皇帝御製¶
**** 　　諸葛武侯¶
漢家神器逼姦雄，帝胄恢宏起卧龍。不是營星中道隕，定敎吳¶
<pb:CK-KZ_JY249_06p013b>¶
魏盡朝宗。¶
**** 　　諸葛武侯有(序)¶
　　　孔明値漢室板蕩，隱於南陽。司馬謂劉先主曰：『識時¶
　　　務者在乎俊傑。諸葛孔明，俊傑也。徐庶亦謂先主曰：『諸¶
　　　葛孔明，卧龍也。將軍豈願見之乎？』先主信其言，枉駕三¶
　　　顧，與論天下事，十去七八，惟巴蜀用武之地，今得之可¶
　　　以鼎足三分。後果如其言。孔明身爲將相，竭力盡忠，死¶
　　　而後已，自漢以來一人，豈不信哉？¶
勸君屈巳結孫吳，畫策常排八陣圖。忠力儘能恢漢室，老天無¶
意復東都。¶
<pb:CK-KZ_JY249_06p014a>¶
**** 　　感懷　　　　　　　　　　　　　　　李　白¶
漢道昔云季，羣雄方戰爭。霸圖各未立，割據資豪英。赤伏起頺¶
運，卧龍得孔明。當其南陽時，隴畝躬自耕。魚水三顧合，風雲四¶
海生。武侯立岷蜀，壯志吞咸京。何人先見許，但有崔州平。余亦¶
草間人，頗懷極物情。晚途値子玉，華髮同衰榮。託意在經濟，結¶
交爲弟兄。毋令管與鮑，千載獨知名。¶
**** 　　感懷　　　　　　　　　　　　　　　楊　基¶
鄧禹南陽來，杖策歸光武。孔明卧隆中，不卽事先主。英雄各有¶
見，何必問出處。孫曹與更始，未可同日語。向非昭烈賢，三顧猶¶
未許。君子當識時，守身如處女。¶
<pb:CK-KZ_JY249_06p014b>¶
**** 　　宿夔門懷孔明子美　　　　　　　　　張佳𦙍¶
艤舟下席楚雲生，落日靑霜白帝城。踏蹟難忘諸葛陣，野田曾¶
爲杜陵耕。休言天地終陳迹，飜使江山借重名。事業文章看二¶
子，風流無限古今情。¶
**** 　　詠史　　　　　　　　　　　　　　　周　曇¶
豫州軍敗信全窮，徐庶推能薦卧龍。不是卑詞三訪謁，誰令玄¶
德主巴卭。¶
一家區宇忽三分，齷齪車書曷足論。定有伊姜爲佐輔，忍教鴻¶
雁各乾坤。¶
**** 　　詠史　　　　　　　　　　　　　　　李　華¶
<pb:CK-KZ_JY249_06p015a>¶
蜀主相諸葛，功高名亦尊。驅馳千萬眾，怒目瞰中原。曹伯任公¶
孫，國亡身不存。社宮久蕪没，白雁猶飛翻。勿言君臣合，可以濟¶
黎元。爲蜀諒不易，如曹難復論。¶
**** 　　讀出師表　　　　　　　　　　　　　沈　周¶
兩篇忠告慷慨辭，字字中間有涕洟。天下二歸心屬呂，隆中三¶
顧道存伊。老臣虛已六未解，瞞子輸才十倍之。講論堂堂誠激¶
烈，孤忠痯痯力驅馳。轉征南北思何遠，愴及桓靈語更危。開濟¶
莫酬徒有策，英雄先死却無時。天荒大野星俄隕，水嚙空江石¶
不移。不朽文章千載事，後人能鑒乃能悲。¶
**** 　　梁父吟　　　　　　　　　　　　　　劉　因¶
<pb:CK-KZ_JY249_06p015b>¶
功名且就漢庭多，畢竟曹瞞累我何？汶上千年英氣在，有人梁¶
父正高歌。¶
**** 　　書漢丞相諸葛武侯傳後　　　　　　　趙孟若¶
寰海生民等釡魚，先生高卧意何如。當時不是劉玄德，三顧何¶
因出草廬。¶
魚水相歡分最深，肯因生死負初心。鞠躬盡力王師老，一片忠¶
忱貫古今。¶
街亭怱遽兵初敗，箕谷倉皇戰亦休。漢祚已亡天莫助，千年掩¶
卷淚如流。¶
當時一顧起隆中，自許康時志略同。萬古君臣一魚水，死生不¶
<pb:CK-KZ_JY249_06p016a>¶
變見英雄。¶
**** 　　蜀城懷古　　　　　　　　　　　　　劉希夷¶
蜀土繞水竹，吳天積風霜。窮覽通表裡，氣色何蒼蒼。舊國有年¶
代，靑樓思豔粧。古人無𡻕月，白骨宜邱荒。寂厯彈琴地，幽流讀¶
書堂。玄龜埋卜室，采鳳滅詞場。陣圖一一在，柏樹雙雙行。鬼神¶
淸漢廟，鳥雀參秦倉。歎世已多感，懷心益自傷。賴䝉靈邱境，時¶
當明月光。¶
**** 　　南陽東七里，爲卧龍崗。諸葛忠武侯草廬在焉，遺像巋然，¶　　　慨題二十韻。　　　　　　　　　　　黃景昉¶
恭謁淸高像，襄南兩度看。風雲緣傅築，溪壑異嚴灘。莫辨烏誰¶
<pb:CK-KZ_JY249_06p016b>¶
止，總知龍所蟠。墓猶連古冶，居頗負崇巒。三顧思疇昔，六飛扈¶
永安。桓靈身痛憾，荆益事艱難。火適逢薪盡，棋無奈子單。開誠¶
庸禕琬，益智寫申韓。鼎足基粗定，秤心嘔易乾。才高兵厭詭，國¶
小政懲寬。忽忽歌梁父，森森樹錦官。悲來原五丈，望去嶺千盤。¶
未少棲眞谷，何勞拜將壇。蛤蛙銅鑄皷，牛馬木傳餐。膝可終朝¶
抱，書惟大略觀。佳兒生大慧，嫫媛德相歡。誰令馳驅許，居然涕¶
淚端。微衷天日鑒，往蹟雪霜漙。曲筆嗤陳夀，甘心帝魏瞞。忍窺¶
祠下井，鳴咽至今寒。¶
¶	
¶	
<pb:CK-KZ_JY249_06p017a>¶
* 漢丞相諸葛忠武侯集卷之十四¶
** 　賦¶
*** 　　八陣臺賦(并序)　　　　　　　　　　　劉望之¶
余與客登夔子城，望八陣圖，感忠武侯之行事，憾世議者之弗¶
獲於斯也，作賦以悲之。其詞曰：¶
靄孤臺之巋然，臨千步之沙場。石離離其班班，紛栖雁之未翔。¶
山暝黑而更惡，水雖波而不揚。澹徙倚其不去，含鬱訏之内傷。¶
是何以使之然哉？客或吿之在漢之亡，有人超然卧鄧南陽，甚¶
似阿衡，樂未渠央，感大耳之至意，姑黽俛而徂征。又佀子房初¶
未意隆準之老也，及其旣作，亦不能巳。手胼足胝，夙夜赤子。忽¶
<pb:CK-KZ_JY249_06p017b>¶
一龍與一蛇，葢亦未可以優劣計。大兵初來，雷電下空。璋孱小¶
兒，孰嬰我鋒。駐師江郊，坐向必東。蒐我車乘，取彼凶殘。中原有¶
狐，憑陵宮墻。我不往取，高帝在天。眾謂卯金之不可相，而况天¶
子之賢也。運去道窮，嘔血繼之，非公實愚，愚者不知自，古聖賢¶
亦行其義。道之不濟，已知之矣。相夫子之所立，固己無窮而不¶
貲。彼丕操父子，烏雀犬󰚱之竊，食雖甚饜，而不害其驚。疑愍世¶
俗之隘陋，徒顧瞻而涕洟。請舉酒以酌公，混一笑於江湄。¶
*** 　　述賢亭賦(并序)　　　　　　　　　　　閻　苑¶
黃星旣殞，火井重炎。孔明志在電掃荆揚，席卷許洛，布四頭八¶
尾於平沙之上，乃昔人臨流感嘆之所。余慕其風烈，而述其德¶
<pb:CK-KZ_JY249_06p018a>¶
業；因名斯亭曰述賢。考其陣法，則方以八環，一而爲九，馬隆遵¶
之以破賊；圓以六包，一而爲七，李靖遵之以平虜。葢戰守處畫，¶
部伍節制，所重者勝，所忽者敗。所以觀宏規者仰服，指奇蹤者¶
稱美也。且益州分應井絡，僻在坤維。而武侯以區區之蜀，莅政¶
至公，董武立信，貫許國之精誠，伸命世之勇略。令施竹帛，不纊¶
而温，律嚴斧鉞，不寒而慄。方其鷹揚上國，虎視中原，驍將聞風¶
而奪心，壯士望塵而破膽。擁精銳之眾者，堅壁受辱；稱骨鯁之¶
臣者，仗節包羞。玩敵於股掌之上，措勝於談笑之間。比昔賢則¶
過之，責斯人而備矣。余構亭於此，俾其登之者，識常山蛇勢，知¶
天下奇才，壯雄圖之不朽，想英風而猶在。嗚呼，天假其年，則禮¶
<pb:CK-KZ_JY249_06p018b>¶
樂攸興；天命有歸，則智力無用。大筆方籌，長星遽墜，陵谷已遷，¶
尙有典刑。蠻戎雖化，不忘武備。况今夏賊千常，遂竊位號。晉豫¶
遺民，阻聲敎之施；漢唐故地，暌正朔之奉。而受鉞登壇，專長城¶
之寄者，節制可忽耶？秘殿筆閣，當方面之權者，勤勞可繼耶？今¶
步遊灘上，鑒前追往，作古賦以述其始終，使夔人𡻕時歌之，不¶
無感慨焉。雖然，孔明方躬耕之時，處布衣之賤，倘不遇三顧之¶
主，安能縱七擒之酋？噫，自古英雄之士，時命不遇，其名湮滅而¶
無聞者，惜哉。賦曰：¶
鼎分率土，姦賊陸梁。孔明布石於平沙之上，高步於大江之傍。¶
志馳許洛，欲掃荆揚。按井字九宮之法，本河圖八卦之詳。縱橫¶
<pb:CK-KZ_JY249_06p019a>¶
魚貫，曲折雁行。雖云蛇勢，實曰龍驤。其始也，荷寫誠於傾葢，遂¶
感激而褰裳。應雲龍之隱隱，信魚水之洋洋。其終也，酬三顧而¶
不爽，縱七擒之所長。資一時之談笑，播千載而芬芳。况夫才兼¶
管樂，政黜申商。蜀則冬日，魏則秋霜；蜀民暖於布帛，魏人困於¶
豺狼。於是并聲東下，響應西方，折曹氏之牙角，挫仲達之鋒鋩。¶
至今秦隴恥其巾幗，梁益詠乎甘棠。論高節則勝棲岩之入夢，¶
鄙負鼎之干湯；推治體，則蕭何爲政之咳唾，子産遺愛之粃糠；¶
量行事，則用兵如晉文之示信，敎民如周誥之成章；觀施設，則¶
肩輿羽扇，以節金皷，木牛流馬，以代梯航；遵節制，則馬隆以八¶
陣用於晉，李靖以六花顯於唐。宜其斬王雙而走郭淮，殺張郃¶
<pb:CK-KZ_JY249_06p019b>¶
而辱宣王。吁哉，飮渭之龍，隨天數而已没；吞吳之蛇，如寶氣而¶
難藏。所以餘威遠振，遺跡尤彰。忠義撫劍而嘆息，英雄沾襟而¶
感傷，戎蠻懷德而縞素，士民追昔而蒸嘗。余徘徊灘上，不見鵝¶
鸛奕奕，龜蛇央央，但覺雙魂失宅，三甲負芒。瞿唐風急，起波聲¶
之鳴咽；巫峽雨散，連天際以凄涼。縱使秦雲變色，魯日迴光，竟¶
與草木同朽，皆無益於興亡。宣和二年十月十五日魏陵閻苑¶
述¶
*** 　　八陣圖賦　　　　　　　　　　　　　楊維禎¶
遐哉邈乎，蠶藂故墟。劍閣崢嶸兮，石棧縈紆。車不得而運兮，馬¶
不得以驅。非王業之所基兮，徒抗險乎中都。帝中山之苗裔兮，¶
<pb:CK-KZ_JY249_06p020a>¶
迺猶厄此斗隅。黃星射乎宋野兮，强猘狺乎江之東。偉伏龍之¶
感激兮，起左顧乎隆中。允識時之俊傑兮，吞餘子於一空。圖八¶
陣以用武兮，必先天而獨得。六十四之成算兮，本馬圖之全畫。¶
三十二之岐分兮，妙陰陽之互宅。天地衝宅兮，風雲盤辟。龍飛¶
鳥逝兮，蛇蟠虎翼。撓之無跡兮，運之無方。進退不愆兮，出没靡¶
常。奇不失於正正兮，怪不越於堂堂。伏至動於至靜兮，寓能柔¶
於能剛。喻以常山之蛇勢兮，曾未測其詳。巴之水兮砅崖折璧，¶
峽之濤兮風霆礔礰。彼箕張而翼布兮，曾不轉其磈石。非神物¶
之陰衞兮，孰萬夫之捍力？想貔貅之對壘兮，指白羽之一麾。運¶
縱擒於掌握兮，算不出於八奇。賊之望而走兮，甘巾幗之受雌。¶
<pb:CK-KZ_JY249_06p020b>¶
按渭濱之所屯兮，實鼎國之王師。自風后之有圖兮，肆獯蚩之¶
赫伐。逮尙父之六弢兮，佐牧野之黃鉞。孫吳馬之剽掠兮，徒生¶
靈之肉血。鄙敗事於腐儒兮，彼譙生其又何法？兹八陣之猶覺¶
兮，軼軒皇與天姥。曰流馬與木牛兮，又神機之所造。歘中營之¶
告變兮，哀夫人之奪蚤。訖黃芒以當天兮，掩炎精之皓皓。嗚呼，¶
西望岷峨兮，南沂錦江。山川相繆兮，地老天荒。歌梁父兮釃吾¶
觴，招謫仙兮呼子長。訪魚復之砂磧兮，弔新都之戰場。雖武無¶
用於今之時兮，亦以發吾文之氣剛。¶
*** 　　渡瀘賦　　　　　　　　　　　　　　何景明¶
晨瞻崇邱，鬱乎相袤。扄以水峽，隱以大洲。沙莽寒日，江深夕流。¶
<pb:CK-KZ_JY249_06p021a>¶
葢將濟於瀘水，傍人告予以理舟。㳂洪波以直度，迎迴飈於上¶
游。顧中原而緬邈，文西域以滯留。感逆旅之長勤，懷古人而增¶
憂。想夫漢炎旣燼，蜀都始家。區土未闢，士馬不加。深入五溪，橫¶
制三巴，冒險通塞，柔邇來遐。收𦍑、髳以帶甲，率庸、盧而習戎。撻¶
吳權之堅銳，摧魏懿之精華。今其斷岸遺津，寂寥水涯。苦霧縈¶
石，悲風振沙。音塵淪絕，古今長嗟。歎餘風兮莫覯，幸故址兮重¶
過。西望開創之基，形勢蒼，蒼襟夔府而控荆門，峙巫峽而流瞿¶
唐。簡書零落，陣圖縱橫，煙磧下月，陰岸積霜。風雲慘而猶憤，魚¶
鳥畏而將翔。功雖殞而譽遠，身旣没而國亡。南瞻祠廟，巍兮惝¶
宏，松柏蔭戸，丹靑閟宮，垣󰚳林蔓，堦卷寒蓬。亦徒嘻吁父老，涕¶
<pb:CK-KZ_JY249_06p021b>¶
淚英雄而巳。嗚呼，當其長嘯之後，三顧之餘，氣感雲龍，恩同水¶
魚。念季葉之否運，思中興之遠謨。偉雄並乎三分，恥偏安乎一¶
隅。何遂違其懿志，竟弗騁其長驅。吾哀斯人，遭時不淑，宜三代¶
以翺翔，胡羣奸而馳逐。矧功業兮難成，且年𡻕兮易促。嗟哉天¶
道，高不可摩。得志者寡，失志恆多。苟道之不行，雖孔、孟其如何？¶
泛泛吾舟，載揚其波，艤彼淸潯，陟彼中阿。無人可邀，聊獨行歌。¶
歌曰：朔風起兮瀘水寒，扣檝中流兮懷昔賢。遇匪其時良獨艱，¶
嗟嗟，遇匪其時兮良獨艱。¶
*** 　　八陣圖磧賦　　　　　　　　　　　　羅士琥¶
　八陣圖有三。永嘉薛氏云：一在魚復，一在廣都，一在沔陽。《成¶
<pb:CK-KZ_JY249_06p022a>¶
　都記》以爲在夔者六十有四，方陣法也；在彌牟者一百二十¶
　有八，當頭陣法也；其在棋盤市者，二百五十有六，下營法也。¶
　然則在魚復者，其方陣法歟。風后遠矣，馬隆之贊，獨孤及之¶
　記，韜鈴裂素，筆墨畦徑間爾。磊磊落落，晶晶熒熒，長留水滴，¶
　千載如新，其諸葛公魚復之所陳歟。篝燈賦之：¶
客有揮奇肱，馳桂軸，鞭素鸞，御黃鵠，出牂牁，踰瓦屋，策靑𦍑，邁¶
黃竹。訪雪外之蓬姿，超雲間之滴博，探玉斧之界畫，遡金精於¶
寥廓。千里一息，忽經魚復，於是俯鱉令之幽居，尋孔明之遺躅。¶
但見𣺌湠漫之平灘，列參差之低玉。或週迴而維衞，或拱揖而¶
倚伏，或軒豁而欲馳，或蹙狹而如簇。謂其爲遼海神鞭之斥麾¶
<pb:CK-KZ_JY249_06p022b>¶
也，庚稽山之馬覊也；神禹鑿餘之所飛，媧皇補天之所遺也。又¶
謂其與水火土同時而生根，先天氣之希夷也。何喧豗漰湃，如¶
萬騎之西來，激射蕩潏，飛流湔沫，亘古今而莫之移也。俯而睨，¶
仰而思，巳去而復顧，盤辟而委蛇，曰：噫嘻，我始知之矣。風雲慘¶
淡，豪傑經綸。蟄其猶龍者，隆中之所藴；神其妙用者，八陣之所¶
陳。觀其蔽璧門兮重開，倚却月兮連環。天衡十六兮據兩端，地¶
軸十二兮居中間；風八陣兮附天而前擁，雲八陣兮附地而後¶
環。天地之前衝，一變而爲虎踞，其附天之風，亦再變而爲蛇蟠。¶
天地之後衝，一變而爲龍驟，其附地之雲，亦再變而爲鳥翔。於¶
是七八爲經，九六爲緯，以天、地、風、雲爲四正，以龍、虎、鳥、蛇爲四¶
<pb:CK-KZ_JY249_06p023a>¶
奇，而成八陣。[磐-殳+犬][磐-殳+犬]有中權後勁輕重之別，有先陰後陽剛柔之¶
節。以實擊虛兮明彼，此以先奪後兮定主客。我簡而敵常繁，我¶
閒而敵常迫。以正合兮以奇勝，乘陰陽兮論生尅。門具將發，游¶
軍補闕。合之則一，㪚之則八，握機之妙，在指掌屈伸之列。凡其¶
銅皷震而獦狑之頭開，木牛騰而關隴之魄摧；孟獲之所謂天¶
威，司馬之所謂奇才，皆此圖之土苴塵埃也。彼有方圓牝牡，衝¶
方車輪，罘雁行，四頭八尾，托名於八卦，倚重於武侯者，特劍¶
首之一吷而已。得其儌而遺其微，舍棟梁而拾節梲也。雖然，斯¶
義也，風后握之，佐軒轅，擒蚩尤，而爲萬古兵家之師；馬隆識之，¶
作鹿箱車，破樹機能，而成凉州一戰之奇。何曠世之良材，竟不¶
<pb:CK-KZ_JY249_06p023b>¶
卒其所施。曾出師之未旣，遽殞星之流輝。凄凉乎梁父之吟，際¶
會乎風雲之期。幡然於三顧之餘，夫豈不知炎德之微，而猶區¶
區此圖之爲邪？人亡事往，名留蹟遺。桓宣武見之，僅識其常山¶
一節之勢；杜工部過之，激而爲江流不轉之詩。豈武侯忠赤貫¶
此諸石，陽侯川后者，爲之呵護，遺千古無窮之悲也。葢公之所¶
可能者人，公之所不可能者天，天運不復扶漢祚之衰，是以天¶
戈不能囘漢日之西，未可以成敗利鈍，而隨聲於黃口之蚩蚩¶
也。觀畢，又從而爲之歌曰：伯仲間兮呂伊，失蕭曹兮定指麾。才¶
十倍兮曹丕，遺巾幗兮懿慚而見揮。操如鼠兮睨隣雞，公如龍¶
兮入天飛。八陣圖兮雲栖，尙見公兮杜德機。圖不盡兮柏十圍，¶
<pb:CK-KZ_JY249_06p024a>¶
後千載兮依依。微斯人兮，吾誰與歸？¶
** 　記¶
*** 　　古栢記　　　　　　　　　　　　　　田　况¶
成都諸葛孔明祠古柏，年祀寖遠，喬柯鉅圍，蟠固凌拔有，足異¶
者。杜甫嘗作歌，段文昌亦作文，摹狀瓌奇，人多諳誦。故老相傳¶
及記事者云：自唐季凋瘁，厯王孟二僞國，蠧槁尤甚。然以祠中¶
樹，無敢伐剪者。皇朝乾德丁卯𡻕仲夏，枯柯復生，日益敷茂，觀¶
者歎聳，以謂榮枯之變，應時治亂，武侯光靈，如有意於兹者，誠¶
爲異哉。因命工圖寫，備述本末，以貽好德者。¶
*** 　　八陣圖集記　　　　　　　　　　　　趙　忭¶
<pb:CK-KZ_JY249_06p024b>¶
八陣圖，諸葛武侯作，在府城北七十里新都彌牟鎭，有廟存焉。¶
《趙淸獻公集記》曰：『武侯於八陣鄕，以二爲隆基，凡一百三十所，¶
葢左右六十四。前二每基下五六寸，皆江石也。耆老相傳，其石¶
葢六數。武侯於此，教戰陣出入之法。舊記謂四面開四門，起六¶
十四魁，應六十四卦。八八爲行，周囘四百七十一步。所謂六十¶
四魁，但得其半耳。』王恭《簡公續記》曰：『眉州賢良王當，嘗論八陣¶
法，刻石廟下，論云：「八陣之法，四奇四正，基部壁立，其體皆方，奇¶
正相生，風旋日暈，其用皆圓。」』葢方利於正，方其體則其勢固密，¶
故其徐如林，不動如山，難知如陰，此所以爲不可犯也。圓利於¶
動，圓其用，則其勢健決，故其動如雷，其疾如風，侵掠如火，此所¶
<pb:CK-KZ_JY249_06p025a>¶
以爲不可禦也。其體雖方，而圓在其中。其用雖圓，而方在其内。¶
此所以爲不可測也。奇正相循，出入往來，如環之無端，體用迭¶
作，合散變化，如神之不窮。圓之爲用，如身使臂，如臂使指，雖五¶
旅之師，師如一身。如木百圍，根株相連，各有體統，友禦相屬，各¶
有條理。雖五師之軍，軍如一本。故其法曰：「紛紛紜紜，鬬亂而不¶
可亂。渾渾沌沌，形圓而不可敗。」圓之爲利，其來久矣。圓之爲用，¶
務以分其勢，而散其兵，疑其心，而亂其目。勢分則陣薄，兵散則¶
氣怯，心疑則易却，目亂則易眩。圓之爲用，以將雜卒，卒恃其將，¶
以强雜弱，弱恃其强。將卒相恃，理必俱勝。强弱相恃，勢不偏敗。¶
突出爭先，鷹揚兎脫，不可拒也。併力盡怒，齊勇如一，不可遏也。¶
<pb:CK-KZ_JY249_06p025b>¶
其氣益銳，則其節益險，如驚湍巨浪，不可涉也。如層崖峻谷，不¶
可越也。使敵得之，如蟲之著網，魚之在笱，虎之䧟穽，是以其將¶
可却，其兵可殺，其重不可脫。八陣之法也，營室之法，四奇四正，¶
屯亦如之戰陣之法，左旋右轉。教亦如之，教之有法，必欲其誠。¶
葢誠則久，久則天，天則神，故前後相屬，首尾相接，如得於天，如¶
出於地，莫知其所以然而然者，入於神也。教之爲法，築土爲壇，¶
其形皆圓，其數皆八。壇之高下，與人相稱。壇之闊狹，與陣相稱。¶
奇旋向左，正旋向右。旋向左者，攻在外也。旋向右者，攻在内也。¶
或旋向左，或旋向右，便其用也。或攻在内，或攻在外，紊其例也。¶
教之爲法，在家則依比閭族黨之儀，在軍則依伍倆卒旅之法。¶
<pb:CK-KZ_JY249_06p026a>¶
使之更相親視，有無相通，患難相救，疾病相扶。自此以上，皆文¶
官主之，教之忠厚，教之正信，教之孝友睦婣，教之禮義廉恥。自¶
此以上，皆武官主之，教之出入變化，教之射御擊剌，教之先登¶
啓行，教之破陣劫將。在家書其美惡，而辨其賢愚。在軍記其勇¶
怯，而别其利鈍。𡻕終則以功行差次，而進退之。使之剛而不暴，¶
勇而知義。入則可與同其安，出則可與共其危。故可生可死，而¶
不可使犯非義者。八陣之法也，常山蛇陣，安則靜，靜則直，觸之¶
則動，動則圓。孫武常山蛇陣，杜牧以爲八陣勢，取桓温說也。傳¶
謂推演兵法，作八陣圖，演孫武法也。八陣，取諸八卦，欲包并八¶
荒也。旌旄旗幟，各從其方之色，欲别其屬也。四維從其二方之¶
<pb:CK-KZ_JY249_06p026b>¶
色，惟西南獨從土色，依其相生之數，則上實居北也。八卦變而¶
爲六十四象，四陣散而爲六十四隊。今成都東南隅，號曰棋盤¶
市，此舊八陣營也，故知其在陣則方。城北彌牟鎭地名八陣，見¶
存土堆六十四，此教閱之所也。故知其在陣則圓。八卦通神明¶
之德，類萬物之情，非有此道，不能用也。或謂取遁之八卦，非也。¶
此術也，非孔明之事也。夔州亦有八陣石壘，在江濤中。而彌牟¶
八陣，在平地，其法一也。疑孔明遠慮，亦杜元凱襄陽刻碑之意¶
云。今按八陣謂天、地、風、雲、龍、虎、鳥、蛇，八者是也。天取其覆，地取¶
其載，風雲取其變化，龍虎取其動靜，鳥蛇取其相應。風生於地，¶
而虎從之。雲騰於天，而龍從之。鳥爲動物，必翔於天。蛇爲蟄物，¶
<pb:CK-KZ_JY249_06p027a>¶
必蟠於地。葢有同位相生之義焉。《八陣論》謂彌牟見存土堆六¶
十四，考之舊圖經，謂八陣圖凡三，在夔州者六十有四，方陣法¶
也。在彌牟者一百二十有八，當頭陣法也。在棋盤市者一百五¶
十有六，下營法也。棋盤市今無其迹，彌牟鎭土堆尙存，凡一百¶
二十有七，與《淸獻集記》又不同。葢恐崩摧之故，然其布位參差¶
不齊，不可强曉，兹兼圖於左，以俟知者。¶
*** 　　八陣圖記　　　　　　　　　　　　　劉　昉¶
魚復陣磧，創自武侯，江流莫移，若有神護。雖經毁攺，幾失其眞，¶
稽之圖經，訪諸故老，而遺迹隱然，尙可見也。顧將堙沒，余心是¶
悼，亟令軍士裒石增累，悉還其舊。方圓曲直，縱橫廣狹之不敢¶
<pb:CK-KZ_JY249_06p027b>¶
少加損焉。尙慮它時復罹前厄，刋圖於石，用示後人。界垣之内，¶
縮而計之，以丈爲分，其外圖山川城郭之勢，而不計以度。且命¶
作侯祠於城上，以俯臨之。夔人𡻕以人日傾城徙市，縱遊八陣¶
之間，謂之踏磧。是役吿成，適當是日，賓僚咸集，酧酒陳詞以落¶
之。昔侯嘗擒孟獲，獲觀營陣，心不服，曰：『若祗如是，固易勝耳。』逮¶
至七縱七擒，然後以爲天威。及司馬仲達觀其軍壘，則嘆服曰：¶
『天下奇才也。』桓温過此，雖能知其爲常山之蛇勢，葢亦未究其¶
妙。然能知與否，在孔明初何損益。余非能知之者，姑修故壘以¶
俟來哲云。紹興戊辰正月丙寅，潮陽劉昉書。¶
*** 　　萬里橋記　　　　　　　　　　　　　劉光祖¶
<pb:CK-KZ_JY249_06p028a>¶
諸葛孔明用蜀，以仁義公信懷而服之，法度修明，禮樂幾於可¶
復。夫厯周秦兩漢，千有餘年，孔明乃以蜀通吳抗魏，三分天下，¶
存漢社稷，學探伊傅，而迹并管樂。蜀人到今矜而誦之不忘。今¶
羅城南門外笮橋之東，七星橋之一曰長星橋者，古今相傳孔¶
明於此送吳使張温曰：『此水下至揚州萬里』。後因以名。或則曰：¶
『費禕聘吳，孔明送之至此曰：「萬里之道，從此始也。」』孔明沒又千¶
載，橋之遺迹亦粗耳。非有所甚壯麗偉觀也。以千載之間，人事¶
更幾興廢，而橋獨以孔明故傳之亡窮，其說雖殊，名橋之義則¶
一。厥今天下，兼有吳蜀。朝廷命帥，其遠萬里，葢受孔明之任以¶
來，由蜀走闕道，亦如之。其於此橋，孰不懷古以圖今，追孔明之¶
<pb:CK-KZ_JY249_06p028b>¶
道德勳庸，而思髣髴其行事？侍御趙公之鎭蜀也，始至，謁古栢¶
祠，卽命葺之。明年作祠廟于其故營，又明年新其故宅、廟貌。每¶
曰：『諸葛公，三代遺才也，用法而人不怨，任政而主不疑，非天下¶
之至公，其孰能與於此。今其遺跡所存尙多，而萬里橋者，迺通¶
吳之故事。前帥沈公嘗修廣之，猶陋弗稱。』則命增爲石魚釃水，¶
爲五道，梁板悉易以木而屋之。橋成耽耽，屋成繩繩，嚴嚴翼翼，¶
民不知役，而公亦樂之。風煙𣺌然，岸木秀而川景麗，公與客登¶
此，葢未嘗不徘徊而四顧也。神交千古，又安知諸葛公通吳之¶
志，亦未嘗一日不在於中原也乎？光祖忝公元僚，公命光祖爲¶
之記，記其大者，而遺其細。葢將以大者望公，俾公之功，名垂千¶
<pb:CK-KZ_JY249_06p029a>¶
萬世。若曰橋美名，公又與之爲美觀，非知公者。知公莫如光祖。¶
*** 　　新都縣八陣圖記　　　　　　　　　　楊　愼¶
諸葛武侯八陣圖，在蜀者二；一在夔州之永安宮，一在新都之¶
彌牟鎭。在夔者葢侯從先主伐吳，防守江路，行營布伍之遺制；¶
新都爲成都近郊，則其恒所講武之場也。武侯之人品事業，前¶
哲論之極詳，不復勦同其說。獨其八陣，有重可嘅者。史謂侯推¶
演兵法，作爲八陣，咸得其要。自今行師，更不覆敗，深識兵機者¶
所不能洞了。葢勝之於多算，而出之於萬全，非借一於背城，而¶
僥倖於深入也。惜乎，其方銳意以向中原，而溪蠻洞獠，左跳右¶
跋，以裂其勢。外冦方殷，内境自憊，使夫八陣之妙，不得加於二¶
<pb:CK-KZ_JY249_06p029b>¶
曹三馬之梟敵，而乃止試於七縱七擒之孟獲；天威神算，不騁¶
於中原王者之區宇，而僅以服南中巴僰之偏方。事機旣已遲，¶
精力又已虧，勇賈其餘，師用其分，以爲大舉，譬之逐盗救火之¶
家，挺刀決水猶恐不及，而内有讐賊，自相乘機胠篋助燎，則雖¶
有倍人之知力，亦自無如之何。侯之不幸，勢正類此。天之所壞，¶
誰能支之。祚去炎漢，不待殞星而後知矣。嗟乎，國之興亡，天也。¶
而千載之下，君子獨遺憾於蜀漢之事者，非以武侯故邪？至其¶
故壘遺墟，獨爲之愛惜不已，乃其忠義之激人，不獨其法制陣¶
伍之妙也。不然，則竇憲嘗勒八陣以擊匈奴，晉馬隆用八陣以¶
復凉州，是在侯前已有之，而後亦未嘗亡也。功旣有成，而後世¶
<pb:CK-KZ_JY249_06p030a>¶
猶罕所稱述，况能傳其遺跡至今乎？愼嘗放舟過夔門，弔永安¶
之宮，尋陣圖之跡。維時春初，水勢正殺，自山上俯視，下百餘丈，¶
皆聚細石爲之，凡八行二十四蕝。土人言：夏水盛時，没在深淵，¶
水落依然如故。在吾新都者，其地象城門四起，中列土壘，約高¶
三尺。耕者或剗平之，經旬餘復突出。此乃其精誠之貫，天之所¶
支，而不可壞者，葢非獨人愛惜之而已耳。¶
** 　銘¶
*** 　　武侯八陣圖銘(并序)　　　　　　　　　劉　隅¶
　鴻茫六合之間，或峻壁巍峯，時而崩摧。長濤巨浸，時而澌竭。¶
　亦或有磐石涓泉，終古不可夷而絕者，此固神理氣化之能，¶
<pb:CK-KZ_JY249_06p030b>¶
　然非至人莫能前識焉。蜀諸葛武侯八陣圖有三，其一在新¶
　都之彌牟鎭，其一在夔之魚復沙上，卽此是也。數千年餘，渦¶
　回浪湧。每夏秋之交日，星爲之暝晦，蛟龍爲之駭匿，大地羣¶
　壑爲之震摇，而纍纍之石，曾無損移，顧不異甚矣哉？庚寅春¶
　正之旦，翌日艤舟浦次，登觀奇蹟，徐步而周望，乃畧測其故，¶
　而歎化理之微，武侯神識之遠也。葢浦之上有溪，引江濤以¶
　趨北岸。岸有土瀼易崩，故江漲則益趨之，唯浦石離離，隆然¶
　介其中，盤錯鬱結甚固。浦之下則朿以瞿唐，鎭以灧澦，江流¶
　扼於吭隘，漫渙而囘延，匯數沱此。浦又在囘沱之曲，正其漩¶
　緩，歇薄之會，而盤激衝撼之所不及也。故巫峽不剗，灧澦不¶
<pb:CK-KZ_JY249_06p031a>¶
　拔，則石無可轉之期。唯諸葛公智炳物始，機測化終，爰演兵¶
　圖於此靈渚，擇坦極險，厝至靜於至動，使夫扶漢討賊之志，¶
　忠貞雄武之槩，昭垂萬世，與天地江山俱敝爾。余故刻石系¶
　銘，樹之廟廡，以俟觀者。銘曰：¶
岷幡黑水，實唯梁州。乾關重險，坤垠上游。烈烈武侯，炎精是噓。¶
靈威大暢，于梁之區。粤古軒皇，風牧執象。摧妖殛凶，兵陣是創。¶
姜望佐周，留侯授沛。不有神契，孰開草昧。惟公獨生，在漢季葉。¶
龍姿騰厲，以翌昭烈。奇機在握，聖明同揆。雷躍其行，嶽峙其壘。¶
眷此魚復，緜延斯干。瞿唐下扼，灧澦擁前。江濤排天，此無衝激。¶
終古不移，離離者石。乃布神規，用訓貔虎。蛇鳥舒蟠，風雲飛怒。¶
<pb:CK-KZ_JY249_06p031b>¶
式法太乙，體喻常山。分合游翼，奇正循環。蹙吳吞魏，皇漢是衍。¶
頻頻其衷，如石不轉。業虧鼎足，運丁星隕。唯此無疆，與天地凖。¶
我銘非石，銘公之心。悠悠萬紀，玄理可尋。¶
¶	
¶	
¶	
¶	
¶	
¶	
¶	
<pb:CK-KZ_JY249_06p032a>¶
* 漢丞相諸葛忠武侯集卷之十五¶
** 　碑記¶
*** 　　蜀丞相諸葛武侯祠堂碑銘　　　　　　裴　度¶
度嘗讀舊史，詳求往哲，或秉事君之節，無開國之才；得立身之¶
道，無治人之術。四者備矣，兼而行之，則蜀丞相諸葛公其人也。¶
公本系在簡策，大名葢天地，不復以云。當漢祚衰陵，人心競逐，¶
取威定霸者，求賢如不及；藏器在身者，擇主而後動。公是時也，¶
躬耕南陽，自比管樂，我未從虎，時稱卧龍。《詩》曰：『潛雖伏矣，亦孔¶
之昭。』故州平心與元直神交，洎乎三顧而許以驅馳，一言而定¶
其機勢。於是翼扶劉氏，纘承舊服；結吳抗魏，擁蜀稱漢。刑政達¶
<pb:CK-KZ_JY249_06p032b>¶
於荒外，道化行乎域中。誰謂阻深？殷爲强國；誰謂遳脆，厲爲勁¶
兵。則知地無常形，人無常性，自我而作，若金在鎔。故九州之地，¶
魏有其七，我無其一，由僻陋而啟雄圖，出封疆以延大敵。財用¶
足而不曰浚我以生，干戈動而不曰殘人以逞。其底定南方也，¶
不以力制，而取其心服；震疊諸夏也，不敢角其勝負，而止候其¶
存亡。法加於人也，雖死徙而無怨；德及於人也，雖奕葉而見思。¶
此所謂精義入神，自誠而明者矣。若其人存，其政舉，則四海可¶
平，五服可傾。而陳夀之評，未極其能事；崔浩之說，又詰其成功。¶
此皆以變詐之畧，論節制之師，以進取之方，語化成之道，不其¶
謬歟？夫委棄荆州，不能遂有三郡，此乃務增德以吞宇宙，不黷¶
<pb:CK-KZ_JY249_06p033a>¶
武以爭尋常。及出斜谷，據武功，分兵屯田，爲久駐之計，與敵對¶
壘，待可勝之期。雜乎居人，如適虛邑，彼則喪氣，我方養威。若天¶
假之年，則繼大漢之祀，成先主之志，不難矣。且權傾一國，聲震¶
八紘，而上下無異詞，始終無愧色。苟非運膺五百，道冠生知，曷¶
以臻於此乎？故玄德知人之明者，倚仗曰『魚之有水』，仲達奸人¶
之雄者，嗟稱曰『天下奇才』度每迹其行事，度其遠心，願奮短札，¶
以排羣議，而文字蚩鄙，志願未果。元和二年冬十月，聖上以西¶
南奥區，寢亂餘烈，罷耘未息，污俗未淸，輟我股肱，爲之父母。乃¶
詔相國臨淮公，由秉鈞之重，承推轂之寄。戎軒乃降，藩服乃理。¶
將明帝道，陬落綏懷；溥暢仁風，閭𨶒滋殖，府中無留事，宇下無¶
<pb:CK-KZ_JY249_06p033b>¶
棄材，人知嚮方，我有餘地。則諸葛公在昔之治，與相國當今之¶
政，異代而同法矣。度謬以庸薄，獲參管記，隨旌旄而爰止，望祠¶
宇而修謁，有儀可像，以赫厥靈，雖𡽪烈不忘，而碑表未立。古者¶
或拳拳一善，或師長一城，尙流斯文，以示來裔。况如仁之嘆，終¶
古不絕，其可闕乎？乃刻貞石，度此都之人，存必拜之感云爾。銘¶
曰：昔在先主，思啟疆宇。擾攘靡依，英雄無輔。爰得武侯，先定蜀¶
土。道德城池，禮義干櫓。煦物如春，化人如神。勞而不怨，用之有¶
倫。柔服蠻落，鋪敦渭濱。攝跡畏威，雜居懷仁。中原旰食，不測不¶
克。以待可勝，允臻其極。天未悔禍，公命不果。漢祚其亡，將星中¶
墮。反旗鳴鼓，猶走司馬。死而可作，當小天下。尙父作周，阿衡左¶
<pb:CK-KZ_JY249_06p034a>¶
商。兼齊管晏，總漢蕭張。易代而生，易地而理。遭遇豐約，亦皆然¶
矣。鳴呼，奇謀奮發，美志天遏。吁嗟嚴立，咸受謫罰。聞之痛之，或¶
泣或絕。甘棠勿剪，駢邑斯奪。繇是而言，殊途共轍。本於忠恕，孰¶
不感悅。苟非誠慤，徒云固結。古柏森森，遺廟沉沉。不殄禋祀，以¶
迄于今。靡不駿奔，若有昭臨。蜀國之風，蜀人之心。錦江淸波，玉¶
壘峻岑。入海際天，如公德音。¶
*** 　　刻武侯碑陰　　　　　　　　　　　　孫　樵¶
赤帝子火熾四百年，大厭其熱，洎獻燼矣。武侯獨憤不顧，收死¶
灰於蜀，欲嘘而再燃之。艱乎爲力哉，是以四稱武岐雍間地不¶
尺闊，抑非智不周，天意炳炳然也。夫以武侯之賢，甯靡籌其不¶
<pb:CK-KZ_JY249_06p034b>¶
可也？葢激備隆中天下託，不欲曲肱安糓終兒女子手，將驅馳¶
死備志邪。由是覈武侯之所爲，殆庶幾矣。然跨西南一隅，與吳¶
魏抗國。提卒數萬，綽綽乎去留無我支者，是亦善爲兵矣。史夀¶
以爲短應變，眞抑武侯哉。俾武侯不早入地，曹之君臣，將奔走¶
固圉之不暇，鍾鄧甯能越巖懸兵決勝指取邪？是井絡之野，與¶
武侯存亡俱矣。天殱武侯，其不愛劉，愈明白。其姜維何力焉？曩¶
蟠南陽時，人不與仲毅伍，洎受社稷寄，擅刑賞柄，曾心不愧畏，¶
人不疑黷，何意氣明信卓卓也。武侯死五百載，迄今梁漢之民，¶
歌道遺烈，廟而祭者如在。其愛於民如此而久也，獨謂武侯之¶
治比於燕，奭彼屠齊城合諸侯在下矣。¶
<pb:CK-KZ_JY249_06p035a>¶
*** 　　諸葛武侯廟記　　　　　　　　　　　呂　温¶
天厭漢德，俾絶其紐，羣生墜塗，四海飛灰。武侯命世，實念大極，¶
魏姦吳輕，未獲心，膂胥宇南陽，堅卧待主。三顧󰚹哾，羣雄粗定，¶
必也篲掃，是資鼎立。變化消息，謀成掌中，戰龍玄黃，再得雲雨。¶
於是右揭如天之府，左提用武之國，因山分力，與水合勢，蟠亘¶
萬里，張爲龍形。亦欲首吞咸鎬，尾朿河洛，翼乎中夏，飛于天衢，¶
然後魚驅勾吳，東入晏海。大勳未集，天奪其魂。至誠無忘，炳在¶
日月，烈氣不散，長爲風雷，英雄痛心，六百年矣。於戲以武侯之¶
才，知已付託，土雖狹國以勤儉富，民雖寡，兵以節制强，魏武旣¶
没，晉宣非敵，而戎車薦駕，不復中原。或曰奇謀非長，則斬將覆¶
<pb:CK-KZ_JY249_06p035b>¶
軍無虛舉矣；或曰餽糧不繼，則築室反耕有成算矣。嘗試念之，¶
頗頤其原。夫民視德以爲歸，撫則思，虐則忘，其思也不可使忘，¶
其忘也不可使思。當漢道方休，哀平無罪，王莽乃欲憑戚寵，造¶
符命，脅之以威，動之以神，使人忘漢，終不可得也。及高、光舊德，¶
與世衰遠，桓、靈流毒，在人骨髓，武侯乃欲開季世，振絕緒，諭之¶
以本，臨之以忠，使人思漢，亦不可得也。述於遺廟，以俟通識。唐¶
正元十四年記。¶
*** 　　重修先主武侯廟記　　　　　　　　　任　淵¶
智力之不勝義也久矣。昔自英雄豪傑乘時崛起，有能仗義而¶
行，偉然正大，指揮號令，天下從之。雖其不幸，不克大有所成就¶
<pb:CK-KZ_JY249_06p036a>¶
於當時，而風烈之餘，猶足以聳動後世，厯千百載，尊仰而懷思¶
之，有不能自已者，非以義勝故歟？惟蜀先主昭烈帝，以宗冑之¶
英，負非常之畧，崎嶇奔走，經理四方，遂有蜀漢。葢將憑藉高祖，¶
興王之地，建立本基，以紹復漢家大業。當時丞相，忠武諸葛侯，¶
實左右之。人品意象高遠英特，駸駸乎伊呂之間，應變機權，本¶
於道德，内修綜核之政，外舉節制之師，欲以攘除姦凶，混一區¶
宇，不負其君付託之意，可謂社稷臣矣。彼其君臣，仗義而行，正¶
大如此。是以海内之士，心與而誠服之，舉無異論。雖厄於運數，¶
屈於遠圖，而後世有讀其遺書，過其陵廟者，未嘗不咨嗟流涕，¶
尊仰而懷思之也。夫義之所在，俯仰無愧天地，且將直之見信¶
<pb:CK-KZ_JY249_06p036b>¶
於人，亦其理之然哉。成都之南三里，所邱阜巍然，山曰惠陵者，¶
實昭烈弓劍所藏之地。有廟在其東，所從來遠矣。大殿南向，昭¶
烈弁冕臨之。西偏少南有别廟，忠武侯在焉。老柏參天，氣象甚¶
古，詩人嘗爲賦之。廟久不治，風雨摧剝，殿廡門墻，率皆頽圯，破¶
缺像設僅存，至或露處。紹興二十有八年秋九月，蜀當謀帥，上¶
親擇廷臣，文武兼資，可屬方面者，得中書舍人。王公命以龍圖¶
閣待制，置四川使，出鎭成都，臨遣甚寵。粤明年夏四月，公始至。¶
用故事謁諸祠，奠獻至此，顧瞻太息曰：『有大功德於蜀人，宜莫¶
若昭烈忠武。廟貌乃爾，亦獨何心？』亟命有司繕治之，鳩工庀材，¶
咸有程度。以是𡻕十月已巳，經始落成。于明年三月已丑，雖號¶
<pb:CK-KZ_JY249_06p037a>¶
爲因舊起廢，實再造而一新之。棟宇宏敞，丹艧鮮明，堅壯精密，¶
足以經久。祠與惠陵皆護以垣墉，限禁樵牧，築室忠武祠北，明¶
潔幽邃，有事於神者，得以休焉，葢舊所無也。用工萬一千六百¶
七十有八，爲錢無慮。二百萬木章竹箇，取於津步商旅之征勞，¶
與費民不知焉。旣成，命淵記之。淵懼陋不克稱，固辭。公不許，乃¶
冒昧書其事。蓋嘗妄論王霸之說，以爲義近王智，力近霸。竊觀¶
昭烈忠武之所爲，非深於王道，未易明其心於千載上也。今公¶
之所學，宏遠高明，正論懔然，一以宗王爲本，嘗過公孫述廟，笑¶
唾不顧。至劉蜀君臣嚴事之如此，意固有在，非特以欽崇秩祀，¶
爲牧守之所當先也。鎭蜀未幾，威德流聞，蠻夏甯謐，視忠武不¶
<pb:CK-KZ_JY249_06p037b>¶
愧。異時志得道行，其助恢漢業，興三代之禮樂不難矣。公名剛¶
中，鄱陽人，開豁邁往，而克勤庶事，綜練周密，治蜀之政，百廢具¶
舉，不獨新此廟之可書也。紹興三十年記。¶
*** 　　忠武侯祠堂記　　　　　　　　　　　張　震¶
漢昭烈以區區一隅，當天下三分之二，恃有忠武侯而已。自操¶
敗赤壁，昭烈始收江南，以侯督零陵、桂陽、長沙三郡，及昭烈入¶
蜀，侯鎭荆州，率張飛趙雲泝江而上，與昭烈會，以成平蜀之功。¶
其後永安受遺，𡻕往反，則在瞿塘控扼經營之地，侯豈時有意¶
於此哉？今八陣故基不溺於波流，而卧龍屯營迺不復見。按晉¶
永平中，卧龍始以山名。唐夔州治白帝，侯廟在西郊，杜少陵所¶
<pb:CK-KZ_JY249_06p038a>¶
謂『卧龍無首封江濆』者也。不知自何時併爲寺，寺故有祠，又不¶
知自何時已失之矣。侯平生所眷眷者，神物且知護之，顧人獨¶
不然，予是以有感焉。葢天下之才，不乏其卓然特立於功名之¶
會者，固有知矣。至責以大人之事，則懔然如恐不及，惟所志狹，¶
所施陋矣。三國鼎立爭天下，漢號最弱，昭烈戰每不勝，而四海¶
之義皆歸之。吳孫氏以江東伯，人材視漢魏爲多，其取江陵，破¶
猇亭，功最俊偉。然知摧其與而忘用之敵，謀蜀則巧，謀魏何拙¶
也？關羽在荆州攻曹仁於樊，操議徙都避之，此何與吳事？而權¶
甯屈於魏，請取羽自效乎？彼其志不在天下明矣。昭烈以羽故¶
用師於吳，兵敗身困，摧沮以死。蜀之君臣父子讐吳當益甚，而¶
<pb:CK-KZ_JY249_06p038b>¶
若直置不問，此豈恝然眞忘吳者哉？顧所讐者大。魏窺神器而¶
竊取之，其罪與吳孰重？使蜀日夜唯吳是圖，則魏偷得自安，或¶
者持刺虎之術乘吳後，是代魏受禍也。嗚呼，侯經營天下之畧¶
其規摹，意度與吳相絕如此邪？世徒知周瑜、呂蒙、陸遜破三大¶
敵，功在當世鮮儷。而侯不過拒司馬懿，渭上而止，其烈若少貶¶
焉。然百世而下，望其品以爲三代人物者，唯侯實當之。數君子¶
蓋不與也。此所謂大人之事，豈勉强用力所能致乎？三國距今¶
向千載，其事之成敗得失，人類能言之。而吳人於數君子，未始¶
有奉常者。侯於蜀迺特厚，葢自當時固有巷祭野祀者矣。朝議¶
以禮不聽，卒不能禁迺聽立廟沔陽，其傳至今，夔州豈獨忘之？¶
<pb:CK-KZ_JY249_06p039a>¶
侯故第在成都，像設甚偉，望之儼然，猶可想見風烈。予始命卧¶
龍寺僧慧璉爲侯創祠，且繪其像以慰國人之思，而紀其大畧，¶
使復有文中子者觀之，當以予言爲然。隆興甲申日，南至右承¶
議郎，充敷文閣待制，知夔州軍州提舉學士，兼管内勸農事，充¶
夔州路兵馬都鈐轄，兼本路安撫司事，賜紫金魚袋，張震謹記。¶
*** 　　諸葛武侯廟記　　　　　　　　　　　張　栻¶
自五霸功利之說興，謀國者不知先王仁義之爲貴，而競於末¶
塗。秦遂以勢力得天下，然亦遂以亡。漢高皇帝起布衣，一時豪¶
傑翕然從之，而其所建立基本，率滅項氏者，乃三老董公『仁不¶
以勇，義不以力』之說也。相傳四百餘年，而曹氏纂漢。諸葛忠武¶
<pb:CK-KZ_JY249_06p039b>¶
侯當此時，間關百爲，左右昭烈父子立國於蜀，明討賊之義，不¶
以强弱利害二其心，葢凛凛乎三代之佐也。侯之言曰：『漢賊不¶
兩立，王業不偏安。』又曰：『臣鞠躬盡力，死而後已。至於成敗利鈍，¶
非臣明所能逆睹。』誦其所言，則侯之心可見矣。雖不幸功業未¶
竟，中道而殞。然其扶皇極，正人心，挽囘先王仁義之風，垂之萬¶
世，與日月同其光明可也。夫有天地，則有三綱。人類之所以别¶
於庶物者，以是故耳。若奮於利害之中，而忘夫天理之正，則雖¶
有天下，不能一日居。此侯之所以不敢斯須而忘討賊之義，盡¶
心力至死不悔者也。方天下雲擾之初，侯獨高卧。昭烈以帝室¶
之冑，三顧其廬而後起從之，則出處之際，固已有大過人者。其¶
<pb:CK-KZ_JY249_06p040a>¶
治國立綱，陳紀而不爲近圖。其用兵正義，明律而不爲詭計。凡¶
其所爲，悉本大公，曾無纎毫姑息之意，顧皆非後世所可及至。¶
讀其將發上表之辭，則知天下之物欲，舉不足以動之所養者¶
深，則所發者大，理固然也。曾子曰：『士不可不宏毅。』若侯者所謂¶
宏且毅者歟？孟子曰：『富貴不能淫，貧賤不能移，威武不能屈。此¶
之謂大丈夫。』若侯者所謂大丈夫者耶？侯旣没，蜀人追思，時節¶
祭於道上，後主用廷臣之議，立廟沔陽，使得申其敬，去今千有¶
餘𡻕。蜀漢間往往有祠，奉祀不替，侯之澤在人者深矣。衡州石¶
鼓山，舊亦有祠。按《蜀志》，昭烈牧荆州時，侯以軍師中郎將駐兵¶
臨蒸，以督零陵、桂陽、長沙三郡，調賦以充軍實。今衡陽是也。蒸¶
<pb:CK-KZ_JY249_06p040b>¶
水出縣境，經石鼓山之左，會於湘江，則其廟食於此，固宜。考昌¶
黎韓愈及刺史蔣防詩，碑祠之立，有自來矣。乾道戊子之𡻕，湖¶
南路提舉常平萬君成象，始以圖志搜訪舊迹，得廢宇於榛莽¶
中，乃率提刑獄鄭君思泰、知衡州趙君，徙于高明而一新之，移¶
書俾栻爲記。栻惟侯之名不待祠而顯，而侯之心亦不待記而¶
明。然而仁賢昔時經履之地，山川草木光彩猶存，表而出之，以¶
詔來世。使見聞者竦然知所敬仰思慕，當道術衰微之際，其爲¶
有益，葢非淺也。惟栻不敏，不足以推本侯胷中所存萬一，則愧¶
且懼焉。¶
*** 　　移建武侯祠記　　　　　　　　　　　王十朋¶
<pb:CK-KZ_JY249_06p041a>¶
武侯故祠，在州之南門，㳂城而西三十六步。無斷碑遺刻以考¶
其𡻕月之始，見於圖經者略焉。在隋唐時，治白帝。史載少陵詩¶
曰：『西郊諸葛廟』者，其地於兹乎？十朋涖事之初謁焉，裴囘四顧，¶
敬想風烈，歎廟貌之不稱，它事未皇也，首葺而新之，且書其事¶
于石矣。然地卑巷隘，混以民居，汙渠糞壤溷乎其間，臭朽之所¶
蒸，蝸螾之所家，非所以妥靈而崇祀也。門之東去祠一百八十¶
五步，城有臺，下臨八陣圖，登樓而望，則常山之蛇，四頭八尾之¶
勢宛然在目。北直郡倉，倉故永安宮也。據爽塏狀如屏宮之北，¶
有水曰淸瀼，瀉出乎兩山之間，東入於江。又東過灧澦，入於峽。¶
峽口有山，卓然立乎羣峯之外者，白鹽也，可謂江山之勝矣。侯¶
<pb:CK-KZ_JY249_06p041b>¶
昔經營天下於平沙之上，輸忠盡誠，受遺立孤於是宮之中。江¶
流洶而石如故，宮闕廢而地猶存，陵谷雖變而精神不亡。宜於¶
兩者之間祠之，亦侯之志也。遂與同僚謀而遷焉。地初爲節度¶
推官宅，徙于它所，因其址，築而高之，用其材，斵而新之，爲堂五¶
楹，廡萬椽，南門于臺，又門於西，通往來之道，像仍其舊，新厥丹¶
靑，冕服用侯。又塑關張像翼於左右，故祠以婦配，非禮也，別爲¶
室以奉之。書史傳於壁之左，而削其不公之論。書少陵詩於壁¶
之右，以諸作者詩文次之。乾道三年四月壬午告成，詩以紀之。¶
詞曰：¶
白鹽峙天兮灧澦屹江，風雲慘澹兮翺翔卧龍。龍千秋兮何之，¶
<pb:CK-KZ_JY249_06p042a>¶
新廟貌兮江之湄。前八陣兮後故宮，龍兮龍兮神其中。望昭烈¶
兮隔淸瀼，遺廟存兮交精神於惚恍。駕虛空兮雲爲馭，臣東朝¶
兮主西顧。魚得水而相忘兮，事無今古。儼關張於左右兮，一龍¶
二虎。祠有新故兮，侯無重輕。舍其故而新是卜兮，邦人之情。祠¶
合於圖兮自今始，祀事不絕兮有如此水。¶
*** 　　漢丞相諸葛忠武侯廟碑　　　　　　　王　謙¶
有至大至剛之氣，然後能行至公至正之道。是氣也，藴於天地¶
未分之前，散於天地旣分之後，不爲堯存，不爲桀亡，誠天地之¶
正氣也。古人有大行不加，窮居不損，遇患難不爲屈，臨死生不¶
少變者何？善養此氣故也。孔子而下，惟孟子爲善養。孟子而下，¶
<pb:CK-KZ_JY249_06p042b>¶
其諸葛忠武侯乎？漢自桓靈失德，曹氏竊命，一時智臣謀士，悉¶
爲之用。獨武侯高卧草廬，不求聞達，若將終身焉。及感昭烈三¶
顧之恩，奮然起應。雲龍風虎，千載一時，振墜緖於一隅斗絕之¶
地，奪遺黎於羣盗垂涎之口。武侯果何所見哉？所見者至公至¶
正之道。行之果，處之當，不容一毫私僞雜乎其間。非胸中剛大¶
之氣培養有素，疇克爾邪已。而長驅祁山，有飮馬河洛之志，不¶
幸天不祚漢，大厦方隆，而梁木吿摧，則君子當歸之天，而亦不¶
敢以成敗例論之也。向使昭烈武侯不死，則復漢祚而成王業¶
可翹足而待矣。嘗謂《出師》二表，見武侯所以吿後主，一本於正，¶
殊非刻狹陰謀之說，信可與《伊訓》、《說命》相表裏。昔人有言『讀《出¶
<pb:CK-KZ_JY249_06p043a>¶
師表》而不流涕者，其人必不忠』，非過論也。宋鉅儒作史編，書昭¶
烈爲『僭』，武侯爲『冦』。嗚呼，昭烈帝室冑也。武侯，王者佐也。孰爲僭？¶
孰爲寇？善讀者能自知，奚喋喋爲哉？距南陽治城西七里而近，¶
有岡曰『卧龍』。俗以爲武侯隱居之所。前人卜地一區，起屋四楹，¶
繪像而祠祀焉。厯幾𡻕月，棟宇傾撓，危基頽圮，鞠爲瓦礫，榛莽¶
邱墟，良可痛悼。大德戊戌，監郡奉直公馬哈馬拜謁竟，顧謂左¶
右曰：『武侯，漢之賢相，正義明道，誠有功於後世，若視廟貌久毁，¶
祭血久乾，漫不加省，守此土者，能無愧乎？』退與少府朝列李君¶
源、貳政武略程公國僧、總判承務公忽辛曁幕府高翊輩同其¶
議，遂庀徒蕆事，一易而新之。命典史李從善董役，立象儀于中，¶
<pb:CK-KZ_JY249_06p043b>¶
以雲長、翼德從祀。綸巾羽扇，其容肅然，足以起四方觀者之敬。¶
庚子春，功已告成，禮請解梁太虛觀道士張志和，主住持事。又¶
割旁近田貳百畝有奇，以爲𡻕時香火之具。嗚呼，若數公者，可¶
謂敬於事神矣。神旣能敬，一日遣兵曹掾劉熙來速文，愚曰：『武¶
侯大節，陳夀且不能悉，况碌碌者哉。』牢讓不可，因掇民謠作迎¶
送神辭以遺，俾歌以侑神。其辭曰：侯之來兮飈馭雲車，其冠峩¶
峩兮其纓于于。肴在爼兮酒在壺，禮雖不足兮敬有餘。侯之去¶
兮何方？溪風淸冷兮山月蒼凉，望之不見兮我涕滂。澤在人心¶
兮，終千古而不忘。¶
*** 　　勅賜南陽諸葛書院碑　　　　　　　　程鉅夫¶
<pb:CK-KZ_JY249_06p044a>¶
皇帝卽位之四年，冬，十有二月，集賢大學士臣顥言：臣幸待罪¶
周行，在帝左右。崇智下，無以仰答聖明，有能推尊聖人之道，表¶
章大賢之業，作興民俗，敷宏治化者，此眞臣人之職，而上之所¶
宜聞也。臣謹按，南陽城西七里，有岡阜隆然隱起，曰『卧龍岡』。有¶
井淵然渟深，曰『諸葛井』者。相傳漢相忠武侯故居，民𡻕祠之。巫¶
覡雜揉，薦獻無節，黷禮慢賢，君子病之至大。初故河南行省平¶
章政事何璋，行農至郡，率官吏老長伏謁祠下，顧瞻徘徊，愾然¶
興懷，謂守史烜曰：『孔明，三代而下一人而已。武昌相去千有餘¶
里，猶建廟學而尊祀之，况其所游處者哉？』出步祠東，得隙地焉，¶
曰：『是以建廟學足矣。』遂諉烜，烜下邑主簿趙守訓董其役，迺合¶
<pb:CK-KZ_JY249_06p044b>¶
僚吏祿入之贏以備傭。相山之有良木、堅石而隸於官者，以具¶
材。審制席地之輿記，官養士之宜，上省以聞，報可。至大二年春，¶
卽工大修侯祠，而加廣焉。祠之東爲孔子廟，廟之後爲學。凡堂¶
序、門廡、庖湢、庫庾、肄業之齋，庋書之閣、官守之舍，咸備。以間計¶
祠十有二，廟學四十有六。端莊廣直，不務侈麗。皇慶元年秋落¶
成。割官之廢地四十頃籍於學，置山長一人掌其教，訖功且再¶
𡻕矣。廟學之顔，麗牲之碑，惟陛下幸焉。卽日下中書平章政事¶
秦國公孟與翰林集議。臣孟等言：『夫子廟宜因舊制，殿曰「大成¶
之殿」。門曰「大成之門」。侯之祠宜曰武侯之祠侯曰：「非澹泊無以¶
明志」，「非學無以廣才，非靜無以成學。」學爲侯作也，宜以講堂爲¶
<pb:CK-KZ_JY249_06p045a>¶
「靜成之堂」，東序爲「明志之齋」，西序爲「廣才之齋」。閣所以叢羣書¶
也，宜曰「崇文之閣」。合名之曰「諸葛書院」。』制曰：『可。』其命翰林學士¶
承旨賡書之，翰林學士承旨鉅夫爲碑文，書篆并以付賡臣。鉅¶
夫竊謂周道旣衰，孔子作《春秋》，而萬世君臣之法定。曹操纂竊，¶
羣雄起而爭之，春秋幾廢。先主揭大義，發大號，再造劉氏。侯首¶
稱『漢賊不兩立，王業不偏安』。間關百折，期復漢祚春秋之義，煥¶
然復明。至今三尺童子，猶知賊曹而帝漢者，侯之功也。《傳》曰：『有¶
功於民則祀之。』侯之功，萬世之功也，於祀爲宜，祀於其居爲尤¶
宜。嗚呼，我朝聖祖神孫，武定文承，薄海内外，罔不臣妾。諸學子¶
以及有位之人，師聖人之道，仰大賢之業，夙興夜寐，可不思廟¶
<pb:CK-KZ_JY249_06p045b>¶
學之所以建，聖天子之所以命，豈徒誇前人，聳後觀哉？所以教¶
天下知爲君臣之道也。烜世有勳伐，今守饒州；守訓供養翰林¶
云。詩曰：惟皇上帝，降衷于民。惟皇作極，以君以臣。皇風旣邈，王¶
霸迭作。迺修春秋，褒善黜惡。漢有天下，擬迹舜禹。厥德旣衰，冠¶
屨易處。不有先主，孰扶大綱。不有武侯，春秋以亡。河漢之間，南¶
陽之郭。盤盤卧龍，惟侯之宅。山縈川絡，霧矯霞舒。尙想君王，顧¶
彼草廬。惟侯之學，伯仲伊呂。惟侯之志，光武漢祖。躬耕之憂，廊¶
廟之蹈。義信志詘，四海共悼。廟學之設，惟侯之思。天子之錫，惟¶
侯之儀。高山景行，君子所履。詞臣作詩，永作臣軌。仁宗皇帝在¶
位十年，禮文具治。昔未遑者彌綸大備，煥乎燦然，見諸事爲。則¶
<pb:CK-KZ_JY249_06p046a>¶
設科舉以登俊良。聘巖穴以崇隱逸，百司胥史補之以儒，豈徒¶
然哉。葢將丕變天下之俗，承承繼繼，貽謀億萬，維年淵哉旨也。¶
時之臣鄰，莫不仰副聖明，佐興致治。故汴省平章臣瑋，行部南¶
陽，謁漢諸葛忠武侯遺廟，壯侯之烈，曉有司創書院以莪育人¶
材，爲請集賢大學士臣顥，以聞命中書平章臣孟，定其堂序，宜¶
召學士承旨，臣鉅夫，文其事，書篆并以付學士承旨賡。嗚呼，盛¶
哉陛下，於一書院之切如此，有司奉揚之道，當何如哉？閱六七¶
年，文猶未入刻，至元洊紀之。六年春二月，山長臣嚴夀白之府，¶
臣知府事脫脫，同知府事錄資判官，雅納忒識，禮推官矩。知事¶
郁提控案牘璟僉曰：『茲制敕也，稽閤又可如是邪？』戒縣臣達魯¶
<pb:CK-KZ_JY249_06p046b>¶
花赤答失，蠻縣尹仲謙主簿元禎，典幕克明，弗旬已劖之石矣。¶
倡興修廢，顧不偉歟。而今而後，學之師生，對越斯碑，歌頌恩澤，¶
以明聖人之心爲體，行聖人之道爲用，正人綱，識時措，尊教報¶
本，何但作章句腐儒而已哉。布衣臣懿稽首書。¶
*** 　　勅賜諸葛書院增修學宮記　　　　　　張繼祖¶
至元己丑冬，諸葛書院山長，洛川員時達過許昌。予僑居草堂，¶
揖曰：『走承乏是役，卧龍祠下，以奉香火。攷其故卽忠武隱居之¶
地，鄕人立祠，血食有年。大德戊戌，尹是府者，亦嘗葺之，以關張¶
配享，比舊攺觀。延祐二年，聖天子御極，開廣人文，風勵名教。近¶
臣奏請，創起孔明書院。制下中書翰林，詳定學制，仍以孔子殿¶
<pb:CK-KZ_JY249_06p047a>¶
曰「大成」。閣曰「崇文」，取侯之遺訓，講室曰「靜成」，東西兩序曰「明志」¶
曰「廣才」。雄敞壯麗，大其故制，名之曰「勅賜諸葛書院」。撥田奉祭，¶
廩給師生，設山長主之。迄今易四十星霜，風雨震陵，瓦木腐落，¶
走厯三換𡻕華，戰懼無補，坐視就荒，其責愈重。乃積其田租，欲¶
經營之。會知府事朝請莊公下車，以新養學士爲急務，乃曰：「忠¶
武侯故祠，朝廷立爲書院，俾其祀無終窮，優禮古之元勳，其亦¶
隆矣。弗增葺之，無以副上崇儒重道之美意也。山長汝其職勿¶
怠。」於是掄材鳩匠，廢者撤而新之，無者補而完之。如大成殿堂¶
閣門廡，悉輪奐焉。聖哲儀像，剝落復設色焉。飾其牌扁，繪其祠¶
壁，新其井亭，與夫祠之額以及兩廊，繚其周垣，製祭器如香鼎、¶
<pb:CK-KZ_JY249_06p047b>¶
罇罍、爵玷、籩豆之屬，百件有畸，凡五檠六供卓，皆朱髹之。起東¶
西齋各三楹，增蔣琬及侯之嗣瞻二將於祠下。標著十將名額，¶
皆前無而今始有之。弗紀𡻕月，無以示將來。然增葺皆知府公¶
志，走代其勞。請予文其事，刋諸石以示悠久，不亦宜乎？』予聞其¶
言義之，竊謂侯之名氏，因書院而始著；侯之勳業，依吾夫子而¶
益彰；而侯之盛心，千載之下，獨廣漢南軒。先生知其然，摭其本¶
末爲之傳，而後見侯平生大節，佐昭烈興復漢祚，剗除逆黨，以¶
定中原。噫嘻，朱子有云：『天運竟不囘，王圖不偏昌。』惜哉，侯之忠¶
誠貫乎日月，志節厲乎名教，厯千古而不磨，信矣。綸巾羽扇，儼¶
然如生。奚啻篡逆仲達之知畏，亦豈陳夀之管見能窺其髣髴¶
<pb:CK-KZ_JY249_06p048a>¶
也？子之新其學宮，遇賢尹相與有成功，與其曠者，烏可同日語¶
哉。遂書以激後之君子。¶
¶	
¶	
¶	
¶	
¶	
¶	
¶	
¶	
<pb:CK-KZ_JY249_06p048b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY249_06p049a>¶
* 漢丞相諸葛忠武侯集卷之十六¶
** 　碑記¶
*** 　　重修諸葛武侯祠記　　　　　　　　　王　直¶
南陽郡城西，有阜隆然而起，曰『卧龍岡』。漢諸葛武侯嘗居於此，¶
故卽其地建祠以祀焉。元至大中，河南行省平章政事何瑋行¶
部謁祠下，病其狹，乃下有司充廣之。又卽祠之東建書院，以設¶
官養士。事聞朝廷，名書院曰『諸葛書院』，祠曰『武侯之祠』，世移𡻕¶
久，書院蕪廢，祠雖幸存，然日亦就頽毁。前之爲郡者，莫克任之。¶
洪熙元年五月，太守陳君正倫始至往謁焉。周視祠宇，蕭然破¶
壞，采椽敗席，不蔽風雨。退而嘆曰：『侯之德業在天下，當百世祀¶
<pb:CK-KZ_JY249_06p049b>¶
之，况其所居之地乎？今祠如此，何足以竭䖍妥靈？』乃於農隙，伐¶
材命工，撤而新之。冬十月，成正堂三楹，其餘方次第營之，未就¶
而當朝賀來京師。明年春二月還郡，適同知張永、推官、司憲、南¶
陽縣令李桓圭，後先繼至，相與恊圖其事。未幾，兩廡皆成，繚以¶
周垣，前爲大門，以時啟閉，而祠堂之制，始克大備。祠之中，塑武¶
侯像。凡其器用，則南陽衞、南陽中護衞具焉。正倫吿祀，以落其¶
成。又𡻕以八月二十八日率郡縣僚屬，奉少牢致祭，拜跽有位，¶
薦奠有所。進退周旋，克中儀度。郡之人士，皆欣然稱嘆曰：『陳公¶
爲此，其可謂尙德之君子矣。然不爲之記。則何以示後人？俾維¶
持之，永勿壞。』至是正倫來請予記。予謂先王之道，以明倫爲本，¶
<pb:CK-KZ_JY249_06p050a>¶
周衰，王者之迹熄；至於秦極矣。漢興，學者乃復得聞先王之說。¶
至光武明章，其道庶幾明矣。士之出於其時者，皆秉禮義，徇名¶
節；綱常之際，截乎不可紊也。降及靈獻，大盗繼起。建安以來，曹¶
氏最爲雄盛，逞其詐力以誘脅天下。豪傑之士，莫不折而從之，¶
其所圖者，皆僭竊暴悖之事，豈復知有綱常之道哉？逮華歆之¶
志，得李伏之說行，而三綱絕矣。當是時，莫知有非之者。雖吳國¶
多才，亦委曲順從之不暇。是天下之人，皆淪於逆理亂常之規。¶
獨武侯奮勵圖復漢室，毅然以誅曹爲心；出師二表，正名定分，¶
懍乎王者之師。使天下之人，曉然知曹氏爲賊，綱常之道，賴以¶
不冺。後之君子，因是而正誼明道，以扶世立教，則侯之功大矣。¶
<pb:CK-KZ_JY249_06p050b>¶
豈特與勞定國、死勤事、禦大灾、捍大患者比歟？雖百世禮之可¶
也。且嘗遊處乎此，神之所顧懷，民之所向慕，焄蒿悽愴，如或見¶
之，則嚴祀之，以視教焉，葢宜矣。然今之爲郡縣者，於有司之事，¶
部使者之所督責，尙勉勉焉有未至。若先聖之祀，學校之政，亦¶
有怠而廢者，其能崇先賢以儀後進，如此葢鮮矣。而正倫能之，¶
非誠所謂尙德者哉？則凡政教之所當務者，其從容優裕可知¶
矣。正倫，廬陵人，由進士爲監察御史，至今官能持大體，以恭約¶
愼靜之名，宜今之所立，有過人者。故爲文俾刻石，使後之人有¶
考而繼之也。¶
*** 　　新建諸葛忠武侯祠碑記　　　　　　　楊士奇¶
<pb:CK-KZ_JY249_06p051a>¶
綱常之理原於天，而具於人心者，與天地同其覆載，與日月同¶
其照臨，與四時同其錯行，與五行同其禪續，亘萬載猶一日，不¶
以前而豐，不以後而嗇，不有聖賢以扶持之，則人道幾乎熄矣。¶
是故湯之興也，有伊尹釋耒耜於莘野以佐之；武之作也，有呂¶
望釋釣具於渭濱以相之；宇宙爲之一新，綱常爲之一振。拔生¶
民於塗炭之中，登之於春臺之上，聳殷、周維新之氣象，與唐、虞¶
比隆者，伊呂之力也。當漢之季，諸葛武侯隱於隆中，躬耕畎畝，¶
謳歌《梁父》，有伊、呂之志操，人莫知之也。惟司馬德操知之，惟徐¶
庶知之，以之薦於先主，遂枉駕三顧於草廬之中。立談之頃，嘉¶
謀嘉猷，足以破曹之鬼蜮，搗權之鴞張，吹噓炎精之煨燼，俾之¶
<pb:CK-KZ_JY249_06p051b>¶
再熾於西南。厥後身都將相，鞠躬盡瘁，直欲恢復舊疆，混一區¶
宇，俾綱常正，人極立。奈何渭上之師方張，營中之星遽殞。觀《出¶
師》二表，則公志操，同乎伊、呂可徵矣。彼以木牛、流馬之功，七擒¶
七縱之奇，八陣籌畫之妙，爲公能事者，知公之膚者也。去南陽¶
城七里許，有岡焉，曰卧龍；有菴焉，曰諸葛；有井焉，葢公嘗汲而¶
飮者也；有祀焉，邦人尸祝公之處也。𡻕久傾圯，鞠爲荆棘。建安¶
陳侯悌以甲辰名進士烏臺御史奉簡命來守，是邦顧瞻曰：『嘻，¶
勸節表忠，事誠在我。』爰出俸貲爲鼎創倡，寅寀及屬，曁衞之武¶
勳，相與和之，又俾郡之都紀，募緣於富室以助之。費旣足矣，乃¶
瀉材於川，輦石於山，陶甓於野，庀工傭役，中屹祠堂，傍翼兩廡，¶
<pb:CK-KZ_JY249_06p052a>¶
環以崇墉，蔽以修門，塑公像於中，凡鐘皷、几爼、籩豆、罍爵奉祭¶
之需，靡不畢備。菴旣落成，徵予紀其顚末刻之石。庶幾嗣而奉¶
祀於斯者，得有考焉。嗟夫。《詩》不云乎：『天生蒸民，有物有則。民之¶
秉彜，好是懿德。』世之人，惟其皆有是綱常之理，故皆有是好德¶
之心；惟其皆有是好德之心，故樂新公祠者不約而同。此倡者、¶
和者、助者之氏名皆宜書，遂書而刻碑後，繫以銘。銘曰：成湯肇¶
殷，伊起有莘。武王造周，呂奮渭濱。聖臣何心，孚乃一德。用扶天¶
綱，用立人極。湯誓泰誓，時雖後先。一德之純，如日麗天。惟忠武¶
侯，丁漢之季。愍漢之疆，瓜分鼎峙。奮起隆中，扶日當空。志靖九¶
圍，俾之混同。再表出師，有䖍秉鉞。火德旣衰，吹之弗曄。師進於¶
<pb:CK-KZ_JY249_06p052b>¶
渭，星隕於營。混一之志，潰於垂成。有子曰瞻，死忠於國。先志之¶
承，不匱之錫。卧龍之岡，實公舊廬。昔有祠宇，久焉榛蕪。賢侯作¶
守，知政先務。構之塗之，丹艧如故。乃潔罇罍，乃聲笙鏞。乃饎乃¶
饔；乃享新宮。惟祀之崇，惟忠之勸。春蘭秋菊，終古盥薦。¶
*** 　　重修諸葛武侯祠堂記　　　　　　　　李東陽¶
君子之用世必心存乎正，則其猷爲功業光明俊偉，天下信之，¶
後世知之。苟所存不正，則其所爲雖偶合幸中，而疵類罅漏掩¶
匿之不暇，縱使欺於一人，不能逃千萬人之目；誑於一時，不能¶
免千萬世之口。此諸葛武侯之忠，所以通天地，貫金石，厯今古，¶
而猶存也。昔公當漢祚傾危之日，雖在畎畝，而扶顚撥亂已預¶
<pb:CK-KZ_JY249_06p053a>¶
定乎胸中。顧以獻帝之身，方墮於曹賊之手，失國寄命，無復有¶
可爲之勢。帝冑之賢，無出昭烈右者，故委身而從之。當是時，苟¶
可以存漢，雖萬乘有不暇。顧一劉璋宜無足䘏。璋固擁兵坐視，¶
遣使致敬于賊者也。及魏丕篡立，昭烈顧命，侯益自奮激佐庸¶
主而不墮其志，累蹶累進，至於斃而後已焉。是其心始終存没，¶
無一日而不在漢也，可謂正矣。若泣廖立，死李嚴，屈司馬懿，而¶
不敢動者，豈獨其摧彊制勝之力邪？亦平生忠義激發而讋伏¶
之耳。彼荀彧者以溝瀆之經，爲成仁取義之舉，雖幸免涑水之¶
論，而竟黜於考亭之筆，豈非自失其正，以貽天下後世之議哉？¶
彧不足道也。以張子房之賢，報韓扶漢世所並稱，然究其心論¶
<pb:CK-KZ_JY249_06p053b>¶
之，亦不免以術濟正，未若侯之純乎正也。程子謂其有王佐之¶
心者，其以是夫故。後之學者，當以侯爲正。南陽府城西五里卧¶
龍岡，爲草廬舊址。《漢史》稱侯『躬耕南陽』，又曰『寓居襄陽隆中』。葢¶
秦南陽郡，卽今鄧州。而襄陽實在其界。故也元建祠祀侯，又置¶
書院，設山長，聚徒講學，給田數百頃。國初祠燬，宣德間知府陳¶
正倫、陳悌相繼修葺，𡻕以八月二十八日爲侯忌辰，而致祭焉。¶
成化間，知府段堅重建堂宇，復書院舊，規擇士以教。越二十年，¶
頽圯過半。弘治乙卯河南參政顧君福分守兹地，乃檄知府馬¶
輿下，知縣李通，鳩工市材，復爲堂六楹，中肖侯像。左右廡楹，亦¶
如之其復爲亭，覆以茅扁，曰草廬。廬之後，又爲堂六楹，曰卧龍。¶
<pb:CK-KZ_JY249_06p054a>¶
祠之左爲堂廡各四楹，曰書院。始事於戊午夏四月，成於秋八¶
月。又歸其故田肆頃，以供祀事。是役也，巡按御史李君瀚實主¶
之。按察副使劉君俊，亦預焉。顧君之巡汝甯也，夜夢侯訪之，若¶
世所傳畫像者，適草廬結搆日也。夫忠義之在天下，人心所同，¶
而君好古勤政，嚮慕獨至，故形諸寤寐。如此然則，學於此者，亦¶
可以監矣。君比以書來請記修建始末，以貽後人。庶其久而不¶
廢，東陽亦慕侯深者，故樂爲之役云。¶
*** 　　助修武侯祠宇記　　　　　　　　　　葉桂章¶
嘉靖乙酉年仲冬，予奉簡命使唐府之南陽。暇日，得晉拜武侯¶
祠於卧龍岡。岡在郡城西南可七里許，叢竹蕭蕭，古樹森映。祠¶
<pb:CK-KZ_JY249_06p054b>¶
之前有孟陽溪橫亘而東，未百步爲石梁。梁内爲正門，門内爲¶
坊，坊内爲殿宇，肖侯貌其中。後𥪡碑亭，刻侯前後出師二表。岡¶
脊爲八角亭，圖以八陣，卽草廬舊址也。舊覆之草，列縣𡻕入葺¶
之，今且易以瓦矣，而草尙存，其愛禮之意邪？直上數步爲岡原，¶
竪客亭三間，以資游息。最上邱爲樓居，四面洞開，一望千里，遠¶
山長江，舉目無際。兩傍前後，皆爲羣房，以居道眾，崇祀事焉。地¶
勢四面稍下，惟中岡隆起，故曰『隆中』，葢南陽偉觀也。第時久未¶
葺，率多草莽，其坊亦坍塌，唐甓垝坫，鏝杇黝堊之屬，亦皆有缺，¶
豈作者遠而繼者疎邪？余方縱觀，病無以爲興理也。於是乃捐¶
厥廩餼，圖惟聿新。因謀之南陽邑侯賈君東陽，君慨然曰：『有司¶
<pb:CK-KZ_JY249_06p055a>¶
之責，而煩執事，吾顔且汗矣。梓材丹艧，圖維其終；垂紹將來，當¶
昭其始。執事尙識之，庶風來者。』夫是役也，前人創之，大規弘制，¶
所少者潤色焉耳。余安能爲役哉？譬厥三軍，餽以簞食；若爲高¶
山，覆之一簣，余安能爲役哉？然善歌之人，人繼其聲，故犒師是¶
用全魯，偃息可以藩魏，其聲使然也。後之人同聲者，豈少也哉？¶
余於是日，卽北上抵葉。別駕李公原任聞之，尤樂爲助。吾喜是¶
役之有成也，乃援筆書之，以付賈侯。經營規畫，二君子有焉。是¶
日同遊者，郡守宋公德威、鄧州守余君懋賢、州判金君信臣，並¶
書此誌之。有樂助焉者，當俟訖工，書之碑陰。¶
*** 　　重修忠武侯祠記　　　　　　　　　　陳　鳳¶
<pb:CK-KZ_JY249_06p055b>¶
嘉靖十有五年二月，南陽太守四明屠公諱倬，字文卿，尊奉天¶
命，肇禋祀。以漢丞相諸葛忠武侯基迹隆中，感會魚水，中興炎¶
祚，實維王佐。卧龍有祠，厯世崇尙。廬井依然，一維厥舊。熙朝有¶
尊，厥有恆祀，儒臣撰策，郡守從事，亦孔之厚。自楊公以來，已十¶
餘年，不復繕治。墻屋傾凹，丹碧澷漶，日就圯廢，豈所以欽賢承¶
德意？維昔鄉先生没於社則祭，畏壘之民，猶厪爼豆，矧如忠武¶
侯伊、呂之亞，百代一人，而使其祠久舊弗治，不知其可爾？乃飭¶
庀五材，勤兹百堵，繕故爲新，增陋爲美，頽朽悉易，加以宏麗。棟¶
宇侔雲漢，光采照天地。言言炳炳，過者起敬。一年再至，躬進牲¶
帛，以稱朝廷崇古尙賢之意。再踰年，遠遷秩憲司以去。其佐鳳，¶
<pb:CK-KZ_JY249_06p056a>¶
乃採公言，是用作頌，刻之石，著厥終始，以詔來裔。其辭曰：常塗¶
興䜟，赤銳弗光。桓桓帝冑，奮志騰驤。陽爻旣極，乃戰於野。栖栖¶
襄漢，誰與佐者。睠兹南陽，高卧維龍。抱膝長嘯，時乎不逢。泥蟠¶
天飛，感厥三顧。跨有梁益，承天之序。草廬碩畫，無言弗讐。受遺¶
作輔，志復神州。大厦靡支，玄象示變。惜也未止，志士攸嘆。昭烈¶
明府，出牧此邦。有惠有威，時雨時暘。有嚴閟宮，龍岡之上。往廢¶
斯飭，赫矣宏敞。尊德上賢，明祀敬共。肅肅其敬，穆穆其容。君侯¶
來思，雙旌五馬。從以賓佐，魚魚雅雅。君今去我，風軌則存。思君¶
明惠，望君車塵。龍岡蜿蜒，環以淯水。告成有碑，於千萬祀。¶
*** 　　新建諸葛忠武侯祠碑記　　　　　　　張時徹¶
<pb:CK-KZ_JY249_06p056b>¶
天下莫大於義，而强有力不與焉；智計不與焉。昔漢鼎之播也，¶
曹操怙梟雄之資以擅中原，孫權席父兄之業以據江左，矜尙¶
智力，競求非望，天下知有魏與吳耳；而昭烈方以一旅興，間關¶
困踣，非有如林之眾與可憑之土也。當是時，敢有言相輔以圖¶
大事者哉？而侯以草廬之夫，承三顧之勤，乃遽許以馳驅，非徒¶
以堂堂帝室之冑足以聲大義於天下耶？已而雲雨旣得，謀成¶
掌中，光啟雄國，上延絕緒。發獻帝之喪，討曹瞞之逆，義檄四馳，¶
荆楚響應，直欲首吞鄜、鎬，尾控伊、洛，然後兼吳、會而蕩楚、越。侯¶
之言葢略酬矣。卽其所自設，施拳拳以開誠心、布公道、集眾思、¶
廣忠益爲務。故其言曰：『若遠小嫌，難相違覆，曠闕損矣。違覆而¶
<pb:CK-KZ_JY249_06p057a>¶
得中，猶棄敝蹻而獲珠玉也。然人心苦不能盡。苟能慕元直之¶
十一，幼宰之殷勤，有忠於國，則亮可少過矣。』於乎，三代而下有¶
如侯之心事者乎？故雖中道云亡，漢紐不續，跨有荆、益，僅成鼎¶
峙之勢，薦駕戎車，未收混一之功；而仲達生走，平立死悲；後之¶
君子咸以伊、呂許焉，謂智計强有力者而有是乎？以今觀之，張¶
弛協於人情，綜核周於庶政，斬將覆軍，發無虛舉；築室反耕，動¶
有成算。八陣之圖不刋，流馬之運非古，則侯葢非無智計者。故¶
道化行於域中，風聲振於徼外。而頌功德、稱神明、巷祭而野祝¶
者，環梁、益皆是也。語所謂『生而正直則死而爲神』其然乎，其然¶
乎。成都故有專祠，旣以合祠於昭烈而廢。檗谷王公曰：『侯之功¶
<pb:CK-KZ_JY249_06p057b>¶
德大矣，不專何崇，不崇何稱庸得已諸？昔孔發「如仁」之嘆，詩咏¶
「勿剪」之思，古今人情，要豈相遠哉？今夫釋老之宮，鬼伯之構，環¶
城以内外矗如也；而獨於侯靳之，豈所以彰哲軌而翼休風乎？¶
是實在予，其何敢後。』乃請於蜀王，闢浣溪之隙地而祠焉。而余¶
實來代公，遂述而碑之。乃其行業之懿，則裴晉公之記詳矣。碑¶
葢以昭蜀王尙德之美與王公興廢之績云。辭曰：¶
嗟忠武侯，曷躬畊南陽乎。曷龍潛於野，弗騰弗驤乎。曷四海鼎¶
沸，如蜩如螗乎。曷不吳不魏，枕高岡乎。曷草廬三顧，魚水洋洋¶
乎。曷舉世皆霸，獨以王乎。曷親吳讐魏，曷短曷長乎。曷戎車薦¶
駕，亶劻勷乎。曷三分鼎立，戰玄黃乎。曷信義旣布，漢炎弗終乎。¶
<pb:CK-KZ_JY249_06p058a>¶
曷將星告殞，中道崩徂乎。曷大志弗終，以莫不傷乎。曷廟貌尸¶
祝，墟落相望乎。曷築爾新宮，美棟美梁乎。曷鳴鐘吹竽，鼓堂堂¶
乎。曷踐爾籩豆，奠椒漿乎。曷衣裳楚楚，以翺以翔乎。曷降鑒我¶
民，四國于匡乎。¶
*** 　　修諸葛井祠記　　　　　　　　　　　楊　名¶
成都錦江街中舊有井，其制與他井不同。大約中虛方丈，深二¶
丈，口徑尺許，精巧堅固，非俗工所能爲。以創自諸葛忠武侯，故¶
託之名。然侯之爲此也，自有深意。或曰：蜀都上應井絡，且當岷¶
峨之勝，故設此井以通王氣。審如是，則侯爲漢之心，可謂無所¶
不用其極矣。侯本草茅一介之士，窮卧隆中，寄志甚高，而託言¶
<pb:CK-KZ_JY249_06p058b>¶
甚近，時未有能知者。唯昭烈因徐庶之薦，往造其廬，問以事勢，¶
數語契合，魚水斯投。乃賊之不亡，而漢之不帝，惴惴旦夕，是故¶
智之所及，力之所能，眞鞠躬盡瘁，死而後已。且欲以人勝天，以¶
神設教，如臨卭火井，其勢漸微，闞而噓之，使之復盛。由兹而觀，¶
則修井通氣，亦事之所必有者。侯之報漢，何其忠且切哉。顧𡻕¶
久井且湮没，匪但疎遠，卽鄕里之人，詢厥所在，皆茫然莫能對，¶
殊可慨矣。今年春，蘖谷王公以大中丞拊循我蜀，其治雖因時¶
損益，而其意則多述侯之舊。大抵開誠心、布公道，以身許國，以¶
德飭政。所以爲之主本者遠相符合故也。考古修廢，偶及此井，¶
遂命有司，大加葺治。井上覆以方亭，設旱碾以利民用。井南設¶
<pb:CK-KZ_JY249_06p059a>¶
屏門一，内建正廳三楹，以祀侯像。左右爲廂各二，門戸區别，皆¶
前此所未有者。工已，名適以訪醫入省，成都知郡大夫馬君過¶
予而吿以其事，且屬爲之記。余自有知以來，嚮慕往哲，每讀史¶
傳至伊、呂、大致，必掩卷嘆仰，若難乎其繼。至漢而得侯，又復暢¶
然以喜也。由是而益究心焉，乃知古今人所以爲學，與夫學之¶
所以爲用，判乎其不相若，而不覺󰚽然以悲。夫身有出處，道分¶
體用，固理勢所不能免。然自宋儒始󰉕󰉕言之，漢以上，則不必¶
然也。伊、呂，余無庸論；卽論忠武侯。方其躬耕南陽，與廣元、公威¶
輩何所優劣？及䝉三顧而後出，出而經畧中原，謀猷舉動，必中¶
機宜。雖其時尙紛爭，未暇於制禮作樂，興復古道，其以安危爲¶
<pb:CK-KZ_JY249_06p059b>¶
已任，親賢遠奸，信賞必罰，事先大義，言合眾心，規摹之弘，非兩¶
都將相可望。至於用兵如神，十發九中，張、韓、鄧、馬，未許比倫。其¶
學之爲用，果何如哉？陳夀、薛、俞輩，固不足道。宋儒評品，亦未超¶
然。乃曰若侯者，體正大而學未至；其甚者，謂眞以管、樂自許，嘗¶
爲後主寫《申》、《韓》、《六韜》書，及勸昭烈取荆、益以成伯業，遂斷然以¶
其學爲駁雜。嗚呼，出處有光，體用無缺。侯眞秦漢以上之醕儒¶
也。而宋儒之論乃如是，不知彼所謂學又果何物也哉？識者謂¶
舉宋儒以秉鈞當軸，未必於事有濟，要未可不謂之知言也。乃¶
如木牛、流馬、八陣、七縱之事，特侯緒餘，往往奇之，大加稱賞。見¶
豹一斑，恐非定論矣。唯傳侯者云，其餘力所及，官府、次舍、橋梁、¶
<pb:CK-KZ_JY249_06p060a>¶
道路，無不繕理，兹言其有確乎？余嘗謂『伯仲伊呂』、『禮樂有興』與¶
『三代遺才』之嘆，庶於評侯爲正，而拘士之說，政自無所損益也。¶
蘖谷公葺理斯井，亦『勿翦召棠』，『不伐孔林』之意。且使後之人，知¶
賢者所遺，萬世不冺；而因小求大，必有以侯爲之師者。風教所¶
係，豈小小耶？若以爲奇其事而章之，不可以語二公異世之同¶
德矣。余明非知人，直陳所見，附於記井之末，雖不及見侯，尙幸¶
見蘖谷公而請正之也。公何以教余哉？¶
*** 　　重建諸葛亭記　　　　　　　　　　　俞大猷¶
昔諸葛先生躬耕南陽時，人以伏龍稱之，故名其所居之岡曰¶
『卧龍』，是山因先生而得名也。桂林郡有峻山，古名『卧龍』後人以¶
<pb:CK-KZ_JY249_06p060b>¶
其名之相合，結亭其巓，塑先生之像而時祀之，是先生因山而¶
得祀也。然先生爲天下後世仰止無已者，其何以得之哉？陳承¶
祚爲先生『理民之幹，優於將畧』，是未足以知先生之大，烏足服¶
先生之心哉？猷謂先生爲相亦優，爲將亦優；但此二者，可以一¶
人而並優，不可以一人而並任。可並優者，人之才也；不可並任¶
者，勢不行也。相居閫内，秉樞持衡，若國難方殷，大憝未殄，興師¶
十萬，日費千金，皆將取足於民。理民無方，則財用不給。爲相臣¶
者，豈容一日使居外哉？將治閫外，張軍宿野，常如見敵，援桴而¶
鼓，呼吸存亡。賞罰不當，則兵不服；號令不申，則兵不齊；節制不¶
明，則不能決勝。爲將臣者，豈遑一日使居内哉？故蕭何爲相，韓¶
<pb:CK-KZ_JY249_06p061a>¶
信爲將而漢興；魏徵爲相，李靖爲將而唐興。將相不相越以相¶
侵，乃能相資以相成，若一人之身，將相之事兼理，形疲神困，兩¶
不得成，此不可謂其才之不並優，實其勢之不可以並行耳。噫，¶
先生之慮，非不及此，先生獨苦之心，誰則知之？方漢末擾亂，宗¶
廟傾危，先生生逢其適，進欲龍驤虎視，振長策而淸宇内，上無¶
可同量之主，下無可同事之，人乃退而龍潛虎伏，高卧南陽。夫¶
南陽北通中原，南連荆襄，天下之大通都也。先生卜隱何取於¶
此？不過欲居此通都，博求至人，共成初志。求君得君，劉玄德公¶
旣有帝王之量，又爲中山靖王之後，是可與有爲矣。苟得其人¶
焉如韓信、如李靖，先生爲相以成之可也。苟得其人焉如蕭何、¶
<pb:CK-KZ_JY249_06p061b>¶
如魏徵，先生爲將以輔之亦可也。而皆不可得，雖幸有關、張二¶
人，足稱名將，乃驅馳未久，相繼淪沒。君子謂關、張沒而蜀之事¶
已去，眞確論也。天竟何如無意於漢？劉玄德公隨亦沒矣。先生¶
之志，不亦孤乎。中夜思維，託孤受遺，言猶在耳。漢室存亡，寄吾¶
一身，舉目徬徨，無可共圖。或出或入，或將或相，攬機總握，甚非¶
先生之所樂爲也。楊顒氏以先生不知位分之體，失爲家主之¶
法，先生亦竟無辭以對。但先生自知一日不任相事，則軍需必¶
窮，而國政先墜；一日不任將事，則士心必離，而敵國益橫；不得¶
已而並任之。至於功業陵遲，所志不竟，自當付之於天，非人智¶
力所能爭也。其在先生，淡薄則氷玉共潔，甯靜則山岳同體，忠¶
<pb:CK-KZ_JY249_06p062a>¶
貞則霜雪爭嚴，精誠則金石可貫；存亡不易其心，終始不異其¶
志。論者以三代而下人才，唯先生一人，豈欺我哉？使幸而生於¶
三代多才之時，豈不能建周公作樂制禮之業，立太公啟代開¶
國之勳？唯不幸而生於季世乏才之日，反不能成蕭、魏、韓、李諸¶
人之事。重使千古英雄墮淚於無情之地，興嗟於感憤之際，其¶
心已不能堪；不知先生當日，身處其厄，將何以爲心哉？雖然炎¶
漢江山在當時不能光復，先生固不無遺憾；然天下名山有稱¶
名偶合者，後世之人，且以屬之先生，得與北方堯山舜廟相悠¶
久，亦可自信而自慰矣乎？亭宇𡻕久將傾，大巡白野朱公感慕¶
先生之風，議重建之。臬司諸公，咸以其司多得此山之勝，而又¶
<pb:CK-KZ_JY249_06p062b>¶
有先生之像在其上，遂舉行之。藩司諸公從而力贊之，不踰月¶
而工竣，偉然西粤會城一大觀也。命猷記之猷因論先生之大¶
以吿同志。¶
*** 　　重修昭烈帝諸葛丞相廟碑文　　　　　梁士濟¶
維皇明奄有四海，通關梁不異遠方。西蜀僻在坤維如宇下，瞿¶
塘走楚，劍閣通秦，周道踧踧也。崇禎十有一年，余奉天子命來¶
巡，捫參厯井，造於蜀都。於是察吏旣竣，乃求古先百辟卿士之¶
有益於民者而禮謁之。乃曁藩臬諸司牧伯令尹，謁漢昭烈皇¶
帝君臣之祠而瞻拜焉。禮旣成，榱桷几筵，殊有生氣。徘徊顧瞻，¶
作而嘆曰：夫草廬三顧，誼隆於䀻莘；永安受遺，忠符於桐墓；考¶
<pb:CK-KZ_JY249_06p063a>¶
載籍尙嘉之矣。不踐斯土也，安知古先哲人經綸之有本，用意¶
之宏閎乎？皇漢在建安之末，四分五裂矣，世皆以三分鼎足爲¶
諸葛公之本謀也。察其地形，險阻不足以自完，先哲之謀，應不¶
如是。故自金牛啟道，據之者顚，憑之者蹙，是不一姓矣。昭烈以¶
興復漢業，首事西南，其三顧咨詢，必有祕畫，善乎草廬之初計¶
議也。曰『益州天府之地，高祖因之，以成帝業。』故史稱收功實者¶
常於西北；禹興於𦍑，湯起於毫，周之王也以豐、鎬代殷，秦之帝¶
　雍州興，漢之興自蜀、漢。葢昭烈君臣，亦猶是志也。觀其紹統¶
之後，今年出斜谷，明年出祁山，迄中營星隕無休歇。而先主以¶
　不暇給之年，尙窺吳幸三峽，其不爲險阻以自雄亦明矣。故¶
<pb:CK-KZ_JY249_06p063b>¶
曰『漢賊不兩立，王業不偏安』，『興復漢室，還於舊都』，斯則着着籌¶
算，皆出蜀漢還定三秦之祖武乎？夫得天下有道，得其民得其¶
心而天下可得。蜀山川險峻，民生其間，多雄傑武健之氣，可以¶
大義服而不可以私惠懷。武侯專國十二年，賞罰平明，斗石以¶
上必親，而赦令不妄下。其言曰：『治世以大德，不以小惠。』至其沒¶
也，雖投荒罪廢之豪，猶掩泣追慕。而受遺輔導之際，袁宏所謂¶
『劉后授之無疑心，武侯當之無愧色。』視狼跋疐胡、復予明辟之¶
擾擾，殆超而上之。推其本，則澹泊甯靜一脉，信於君而孚於民¶
乎？初余讀漢事至孟獲之七擒七縱，私心竊怪多材多藝，武侯¶
之好奇也。今厯其地形，方知蜀西南邊徼多反側，不震以天威，¶
<pb:CK-KZ_JY249_06p064a>¶
則反側不消。諸蠻之反側不消，而有事中原，則邊民必睥睨其¶
後，師出在外而蠻叛於中，首尾不相救，險道也。故渡瀘深入，南¶
方已定，總爲奬帥三軍戡定中原計。治遠先自近，治外先自内，¶
王道施爲之次第，洞焉觀火，蕩蕩平平，有何奇術哉？朱考亭曰：¶
『三國之興蜀爲正，其志在興復也。』王仲淹曰：『孔明而無死，禮樂¶
其有興乎？』夫孔明不死，則漢祚必復；漢祚可復，則中原無典午¶
之篡弑。世界猶天冠地履之世界也，亂臣賊子不得污天位，則¶
戎狄何繇躡瑕乘釁，五胡何得迭擾，而致河洛爲墟、神州陸沉，¶
且三百餘年哉？此殆天地值板蕩之運，而不繫於炎祚之旣熸。¶
王氣之遠蜀也，聖賢不能違天；夫旣不能爭禮樂干戈於世運，¶
<pb:CK-KZ_JY249_06p064b>¶
又何能爭絕續於赤精之旣竭哉？去蜀漢之興，已千餘年，而西¶
土思慕如初。君臣將相合祠，以報功德，維風教，所從來久遠矣。¶
余與督撫傅公共事是邦，交相警也。日幾幾乎澹甯遺韵，而平¶
明廣大之體，步步趨趨，蘄毋或踰之。法古無過，先民是程，斯廟¶
之所以重修乎。旣落成，新廟奕奕，萬民和悅，迺論次其造邦始¶
事之訏謨而勒石焉。俾前哲心法與廟貌，俱炳凛凛生氣，正人¶
心而齊光日月，比夀乾坤，是亦我後之人，少抒對揚乎。徯斯之¶
役，以屬華陽毛令，而毋曰有事爲榮也，請進而賦《小雅》之『高山¶
景行』。¶
¶	
