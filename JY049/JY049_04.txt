#-*- mode: org; -*-
#+TITLE: 太上道德眞經集註
#+DATE: 2011-05-31 15:53:05
#+PROPERTY: kxid KX048
#+PROPERTY: title 太上道德眞經集註
<<<<<<< HEAD
#+PROPERTY: baseedition YP-C
=======
#+PROPERTY: baseedition CK-KZ
>>>>>>> 92d0ba208921c1de4bfdb38494f8cfcbf46714ec
#+PROPERTY: source 重刊道臧輯要考正版
#+PROPERTY: dz DZ0707
#+PROPERTY: id JY049
#+PROPERTY: JUAN 0
#+PROPERTY: JUAN 015
#+PROPERTY: JUAN 015
<pb:CK-KZ_JY049_04p001a>¶
@fw重刋道藏輯要¶
* 太上道德眞經集註卷之十五　　　@by宋鶴林彭耜簒集¶
　　
** 道者萬物之奧章第六十二¶
道者萬物之奥也¶
　碧虛子陳景元曰夫道也者包括無外萬物資始最深最奥¶
　爲庶品之根本無有逃其術內者¶
　潁濱蘇轍曰凡物之見於外者皆其門堂也道之在物譬如¶
　其奥物皆有之而人莫之見耳¶
　淸源子劉驥曰西昇經云道深甚奥虛無之淵言道爲萬類¶
　之淵藪無物不藴藏也莫神於天道實覆之莫富於地道實¶
<pb:CK-KZ_JY049_04p001b>¶
　載之天地之大尙不離於覆載之內況其他乎¶
　黃茂材曰物生於三三生於二二生於一一生於道則道也¶
　者豈不爲萬物之奥乎¶
　程大昌曰道之播而出也爲有有之又出也爲形形具而物¶
　有其質及其在人則德仁義禮皆是物也故物者道之邊際¶
　而道者萬物之藴奥也¶
善人之寶不善人之所保¶
　碧虛子陳景元曰善人謂上士也上士聞道勤而行之鍊質¶
　資神固守妙本以爲長久之寶也不善人謂下士也下士聞¶
　道而大笑之及其忤道悖德履凶踐禍思欲反復元吉咸仰¶
<pb:CK-KZ_JY049_04p002a>¶
　道之所保庇也¶
　涑水司馬光曰守而用之依於有道以自安¶
　潁濱蘇轍曰夫惟賢者得而有之故曰善人之寶愚者雖不¶
　能有然而非道則不能安也故曰不善人之所保¶
　臨川王安石曰莫非道也善人求之足以至於道不善而求¶
　之則足以免於罪¶
　道眞仁靜先生曹道沖曰小人雖不善略知道亦能自保其¶
　身¶
　黃茂材曰道無善無不善善人得之爲寶不善人得之可資¶
　以安¶
<pb:CK-KZ_JY049_04p002b>¶
　程大昌曰善人者不善人之反也善人寶之則不善人且將¶
　背而遠之矣而此之所寶彼亦保之其理何也孔子曰誰能¶
　出不由戸何莫由斯道也¶
美言可以市尊行可以加於人人之不善何棄之有¶
　碧虛子陳景元曰此釋不善人之所保也無言無行之夫尙¶
　假甘美之言自尊之行可以奪眾貨之賈可以升稠人之上¶
　又況有道者乎¶
　穎濱蘇轍曰蓋道不遠人而人自遠之今誠有人美言之則¶
　可以爲市於世尊行之則可以加於人矣朝爲不義而夕聞¶
　大道妄盡而性復雖欲指其不善不可得也而又安可棄之¶
<pb:CK-KZ_JY049_04p003a>¶
　哉¶
　淸源子劉驥曰美言可以市言市之所同知也尊行可以加¶
　於人言人之所能行也所以聖人常善救人而無棄人¶
　黃茂材曰經曰天下皆知善之爲善斯不善已美言尊行天¶
　下所謂善也未足以語道¶
故立天子置三公雖有拱璧以先駟馬不如坐進此道¶
　穎濱蘇轍曰立天子置三公將以道救人耳雖有拱璧之貴¶
　駟馬之良而進之不如進此道之多也¶
　臨川王安石曰立天子置三公雖有合拱之璧先乘駟馬足¶
　以迎賢者之來而不如坐進此道而已¶
<pb:CK-KZ_JY049_04p003b>¶
　道眞仁靜先生曹道沖曰日以駟馬璧玉遍求賢俊不如端¶
　居進道則不召自來矣¶
　葉夢得曰駟馬貴矣而先之以拱璧世必以是爲寶非吾所¶
　謂寶也¶
　淸源子劉驥曰立天子以化之置三公以佐之雖有拱璧之¶
　寶以先駟馬之車然出而治人也不如坐進此道¶
　黃茂材曰魏文侯聞田子方之言形解而不欲動口鉗而不¶
　欲言曰吾所學者眞土梗耳夫魏眞爲我累耳然則貴爲天¶
　子輔以三公加之拱璧駟馬之榮不如坐進此道亦可知矣¶
　程大昌曰坐之爲言安其所而不佗猶坐忘之坐也¶
<pb:CK-KZ_JY049_04p004a>¶
古之所以貴此道者何也不曰求以得有罪以免耶故爲天下¶
貴¶
　御註曰求則得之求在我者也古之人所以求之於陰陽度¶
　數而未得者求在外故也惡者遷善愚者爲哲此有罪所以¶
　免歟故道之善救者如此¶
　碧虛子陳景元曰耶者嘆美之詞也¶
　潁濱蘇轍曰道本在我人患不求求則得之矣道無功罪人¶
　患不知知則凡罪不能污也¶
　王雱曰求以得故善人寶之有罪以免故不善人保之¶
　葉夢得曰夫婦之愚未有求道而不得一有聞焉雖向之嘗¶
<pb:CK-KZ_JY049_04p004b>¶
　以爲罪者可以一洗皆空則道之爲貴果在此不在彼也¶
　淸源子劉驥曰古之得道者出乎天地陰陽度數之外禍亦¶
　不至福亦不來禍福無有烏有人災¶
　程大昌曰若其昔嘗暴棄溺於不善矣今而回心向道則亦¶
　受而誨之未嘗追咎旣往也¶
　　
** 爲無爲章第六十三¶
爲無爲事無事味無味大小多少報怨以德¶
　御注曰聖人應物之有體道之無於斯三者槪可見矣大小¶
　言形多少言數物量無窮不可爲倪大而不多小而不少則¶
　怨恩之報孰睹其辨聖人所以同萬有於一無能成其大¶
<pb:CK-KZ_JY049_04p005a>¶
　碧虛子陳景元曰夫心不動則虛明虛明則眾妙可觀矣身¶
　不勞則實厚實厚則精神不虧矣口不嗜則恬漠恬漠則靈¶
　液不竭矣又解味無味者不味是非美惡之言而味大道無¶
　味之言經曰道之出口淡乎其無味也¶
　潁濱蘇轍曰聖人爲無爲故無所不爲事無事故無所不事¶
　味無味故無所不味其於大小多少一以道遇之而已蓋人¶
　情之所不忘者怨也然及其愛惡之情忘則報怨猶報德也¶
　王雱曰大小多少者畏事之小如大謹事之少如多莊子曰¶
　不忽於人報怨以德者以直報怨者事也以德報怨者德也¶
　事則吉凶與民同患故種種色相一不可廢若夫德則不見¶
<pb:CK-KZ_JY049_04p005b>¶
　有物安得怨乎如上三事體道者也方其體道故當如此爾¶
　舉怨而以德則知無所不用德¶
　道眞仁靜先生曹道沖曰世間之物與事不過大小多少道¶
　一以貫之報怨以德仇讐怨絶報怨以怨相報無盡¶
　淸源子劉驥曰聖人體道在巳與天地同其德與混元同其¶
　功不爲而爲不作而作自然而然也故爲出於無爲事出於¶
　無事味出於無味其道雖大而本甚小故言大小其用雖多¶
　而要甚少故言多少大小者含太虛於方寸多少者總萬有¶
　於眞一大小多少則大同於物而萬物與我爲一何怨之有¶
　此言報怨以德足見聖人仁民愛物之廣大如天地之無不¶
<pb:CK-KZ_JY049_04p006a>¶
　覆載所以能體道之大也¶
　黃茂材曰道無爲也而有無爲之爲道無事也而有無事之¶
　事道無味也而有無味之味天下莫大乎秋毫之末而泰山¶
　爲小何形之小大莫夀乎殤子而彭祖爲夭何數之多少雖¶
　有忮心之人不怨飄瓦又何怨何德其能齊小大一多少平¶
　怨德如此¶
圖難於其易爲大於其細天下之難事必作於易天下之大事¶
必作於細是以聖人終不爲大故能成其大夫輕諾必寡信多¶
易必多難是以聖人由難之故終無難矣¶
　碧虛子陳景元曰圖度其始易之時則於終無難矣營爲於¶
<pb:CK-KZ_JY049_04p006b>¶
　初細之日則於後無大矣嚴君平曰是以大難之將生也猶¶
　風邪之中人也未然之時愼之不來在於皮毛湯熨去之入¶
　於凑理微鍼取之在於臟腑百藥除之入於骨髓天地不能¶
　變造化不能治故曰天下難事必作於易¶
　潁濱蘇轍曰世人莫不畏大而侮小難多而易少至於難而¶
　後圖大而後爲則事常不濟矣聖人齊大小一多少無所不¶
　畏無所不難而安有不濟者哉¶
　陸佃曰天下難事必作於易天下大事必作於細旣謹矣又¶
　當守之以謙故曰聖人終不爲大故能成其大¶
　陳象古曰易者難之基細者大之本故難易之相尋大小之¶
<pb:CK-KZ_JY049_04p007a>¶
　相續如循環之無端聖人知其然信其理故保小守下而已¶
　淸源子劉驥曰聖人抱道懷德不離乎方寸之中自知不自¶
　見自愛不自貴故終不爲大然方寸之中眞性之内無不忘¶
　也無不有也澹然無極而眾美從之此天地之道聖人之德¶
　也故能成其大輕諾者其後必寡信多易者其後必多難聖¶
　人之於道勤而行之猶以爲難故能窮理盡性以至於命而¶
　終無難也¶
　　
** 其安易持章第六十四¶
其安易持其未兆易謀其脆易泮其微易㪚爲之於未有治之¶
於未亂¶
<pb:CK-KZ_JY049_04p007b>¶
　御注曰安者危之對未兆者已形之對脆者堅之對微者著¶
　之對持之於安則無危謀之於未兆則不形聖人之知幾也¶
　脆者泮之則不至於堅冰微者㪚之則不著此賢人之殆庶¶
　幾也奔壘之車沈流之航聖人無所用智焉用智於未奔沈¶
　所謂爲之於未有治之於未亂¶
　潁濱蘇轍曰方其未有持而謀之足矣及其將然非泮而㪚¶
　之不去也然猶愈欲旣成也故爲之於未有者上也治之於¶
　未亂者次也¶
　陸佃曰其安易持其未兆易謀此言造理而悟也其脆易破¶
　其微易㪚此言造形而悟也¶
<pb:CK-KZ_JY049_04p008a>¶
　淸源子劉驥曰身乃神之車神之舍神之主也主人安靜神¶
　卽居之主人躁動神卽去之故其安易持患生不意禍生所¶
　忽審其未兆而謀之乘其微脆泮而㪚之則易矣及其禍患¶
　已成而後謀之是猶奔壘之車沈流之航聖人無所施其智¶
　巧聖人用智於未奔沈故爲之於未有治之於未亂去其害¶
　道者而已¶
　黃茂材曰當其安而持之不待於已危故易持當其未兆而¶
　謀之不待於已形故易謀當其脆而泮之不待於已堅故易¶
　泮當其微而㪚之不待於已著故易㪚爲於未有之前何爲¶
　不成治於未亂之際何治不濟而不謂之易爲易治者其易¶
<pb:CK-KZ_JY049_04p008b>¶
　可知矣¶
合抱之木生於毫末九層之臺起於累土千里之行始於足下¶
　御注曰有形之類大必滋於小高必基於下遠必自於近其¶
　作始也簡其將畢也必巨聖人見端而思末覩指而知歸¶
　碧虛子陳景元曰此三者喻不見幾夫患不預防惡不杜漸¶
　其猶植木乎初生於毫末可拔而絶之及其合抱也本據乎¶
　陰巖梢侵於陽嶺靑靑百尋鬱蔽日月惡可伐哉又如築臺¶
　乎起土於一畚可蹴而圯之及其九層也聳百仞之高出乎¶
　中天擬邱陵之大廣乎數畝惡可毁哉又如遠行乎始登於¶
　跬步可旋踵而返及其千里也長川渺彌峻嶺巇嶮途隘而¶
<pb:CK-KZ_JY049_04p009a>¶
　可畏路僻而多岐惡可還哉¶
　淸源子劉驥曰神聖之道積習而成雖可以頓悟不可以頓¶
　進日月有數大小有定聖功生焉神明出焉由小至大猶合¶
　抱之於毫末從卑至高猶九層之於累土自近及遠猶千里¶
　之於足下¶
　黃茂材曰合抱之木天下以爲大也大生於小故知合抱卽¶
　毫末也九層之臺天下以爲高也高起於下故知九層卽累¶
　土也千里之行天下以爲遠也遠始自近故知千里卽足下¶
　也然則物之小者下者近者其可忽諸¶
爲者敗之執者失之是以聖人無爲故無敗無執故無失故民¶
<pb:CK-KZ_JY049_04p009b>¶
之從事常於幾成而敗之愼終如始則無敗事矣¶
　碧虛子陳景元曰爲營爲也執執著也敗起於有爲不爲則¶
　何敗之有失因於有執不執則何失之有是以聖人禀高明¶
　之性措意不在小成而常以虛靜恬淡寂寞無爲爲心自然¶
　無爲無執無敗無失幾近也言世俗之人雖從務於善事皆¶
　有始而無卒先勤而後惰常以功業近成而不能戒謹乃復¶
　亡敗也若能謹末如初始終如一則所爲無不成矣豈有敗¶
　事也詩曰靡不有初鮮克有終¶
　潁濱蘇轍曰治亂禍福之來皆如彼三者積小以成大聖人¶
　待之以無爲守之以無執故能使福自生使禍自亡譬如種¶
<pb:CK-KZ_JY049_04p010a>¶
　苗深而厚耔耘之及秋自穰譬如被盜危坐而熟視之盜將¶
　自郤世人不知物之自然以爲非爲不成非執不留故常與¶
　禍爭勝與福生贅是以禍至於不救福至於不成蓋其理然¶
　也聖人知有爲之害不以人助天始終皆因其自然故無不¶
　成者又曰世人心存於得喪方事之微猶有不知而聽其自¶
　然者及見其幾成而重失之則未有不以爲敗之者矣故曰¶
　愼終如始則無敗事矣¶
　陳象古曰極力有爲爲極必敗極力以執執極必失¶
　葉夢得曰世固未嘗有成敗以吾有爲故成者必敗世固未¶
　嘗有得失以吾有執故得者必失此民之所以從事而不得¶
<pb:CK-KZ_JY049_04p010b>¶
　不謹者也¶
是以聖人欲不欲不貴難得之貨學不學以復眾人之所過以¶
輔萬物之自然而不敢爲¶
　碧虛子陳景元曰難得之貨謂金玉珠犀也世俗以不欲爲¶
　憂聖人以不欲爲樂聖人之淸靜節儉世俗之貪濁奢侈是¶
　以世俗之所不欲者迺聖人之所欲也故視金玉如遺土也¶
　世俗損天眞以務外學而失其分內之性聖人守自然而不¶
　學保其分內之天和然世俗以不學爲過聖人以不學爲眞¶
　學故曰學不學以復眾人之所過¶
　穎濱蘇轍曰人皆徇其所欲以傷物信其所學以害理聖人¶
<pb:CK-KZ_JY049_04p011a>¶
　非無欲也欲而不欲故雖欲而不傷於物非無學也學而不¶
　學故雖學而不害於理然後内外空明廓然無爲可以輔萬¶
　物之自然而待其自成矣¶
　劉槪曰欲眾人之所不欲故曰欲不欲不欲眾人之所欲故¶
　曰不貴難得之貨學眾人之所不學故曰學不學不學眾人¶
　之所學故曰復眾人之所過¶
　達眞子曰欲之所先莫甚於難得之貨學之所失莫甚於眾¶
　人之所過動不知靜爲不知止皆所謂過也聖人欲期於不¶
　欲所以不貴難得之貨學期於不學所以復眾人之所過若¶
　是則不有其爲執之蔽也故曰以輔萬物之自然¶
<pb:CK-KZ_JY049_04p011b>¶
　淸源子劉驥曰聖人非無欲也欲人之所不欲不以物易性¶
　故不貴難得之貨非無學也學人之所不學不以博溺心故¶
　以復眾人之所過反其性情而復其初而已不益生不助長¶
　順物自然無容私焉而天下治故以輔萬物之自然而不敢¶
　爲¶
　黃茂材曰道無欲也欲不欲所以求在我也外物又何足貴¶
　天下之物各有自然之理愚者不及智者過之與其過也甯¶
　不及故刳心去智學所不學輔物自然而已何敢爲哉¶
　　
** 古之善爲道章第六十五¶
古之善爲道者非以明民將以愚之¶
<pb:CK-KZ_JY049_04p012a>¶
　御注曰民可使由之不可使知之三代而下釋夫恬淡無爲¶
　而悅夫啍啍之意屈折禮樂以正天下之形吁俞仁義以慰¶
　天下之心將以明民也名曰治之而亂孰甚焉¶
　涑水司馬光曰去華務實還湻反樸¶
　穎濱蘇轍曰古之所謂智者知道之大全而覽於物之終始¶
　故足貴也凡民不足以知此而溺於小智以察爲明則智之¶
　害多矣故聖人以道治民非以明之將以愚之耳蓋使之無¶
　知無欲而聽上之所爲則民雖有過亦小矣¶
　道眞仁靜先生曹道沖曰智則生奸愚則反朴¶
　達眞子曰用其光復歸其明古之善爲道者欲使民復歸其¶
<pb:CK-KZ_JY049_04p012b>¶
　明是謂非以明民也欲使歛明若愚是謂將以愚之也¶
　葉夢得曰自道而降民日趨於僞不患其不明而患其明之¶
　過故聖人逆爲之防而欲以道愚之也¶
民之難治以其智多¶
　御注曰天下每每大亂罪在於好智¶
　碧虛子陳景元曰民之多智則姦宄生焉雖有法令而無所¶
　畏故曰難治也夫弓弩畢弋機變之智多則鳥亂於上矣鈎¶
　餌網罟罾笱之智多則魚亂於水矣削格羅落罝罘之智多¶
　則獸亂於澤矣智詐漸毒頡滑堅白解垢同異之變多則俗¶
　惑於辯矣故天下每每大亂¶
<pb:CK-KZ_JY049_04p013a>¶
故以智治國國之賊¶
　御注曰法出姦生¶
　涑水司馬光曰上下相欺¶
　潁濱蘇轍曰吾以智御人人亦以智應之而上下交相賊矣¶
　陳象古曰用智則失其自然故喻之以賊¶
不以智治國國之福¶
　御注曰焚符破璽而民鄙樸掊斗折衡而民不爭¶
　涑水司馬光曰王道正直¶
　達眞子曰以智治國如莊子所謂開人也開人者賊生不以¶
　智治國如莊子所謂開天也開天者德生¶
<pb:CK-KZ_JY049_04p013b>¶
　清源子劉驥曰不以智治國則忘情去欲返本復樸故國之¶
　福¶
知此兩者亦楷式¶
　御注曰知此兩者則知所以治國知所以治國故民則而象¶
　之以爲楷式¶
　碧虛子陳景元曰兩者謂用智與不用智¶
　道眞仁靜先生曹道沖曰可爲後世楷模¶
　陳象古曰楷式不可渝也¶
常知楷式是謂玄德玄德深矣遠矣與物反矣然後乃至大順¶
　御注曰玄者天之色常知楷式而不用其智則與天合德深¶
<pb:CK-KZ_JY049_04p014a>¶
　不可測遠不可窮獨立乎萬物之上物無得而偶之¶
　碧虛子陳景元曰人君常知福可任之賊可去之致黔首於¶
　富夀是有深冥之德又觀其跡與物違戾究其理則與民同¶
　歸¶
　涑水司馬光曰物情莫不貴智而有玄德者獨賤之雖反於¶
　物乃順於道¶
　潁濱蘇轍曰吾之所貴者德也物之所貴者智也德與智固¶
　相反然智之所順者小而德之所順者大矣¶
　達眞子曰然則此者能與物反歸於道也凡以道則大順非¶
　道則大逆¶
<pb:CK-KZ_JY049_04p014b>¶
　黃茂材曰物皆强吾獨弱物皆動吾獨靜物皆華吾獨樸物¶
　皆死吾獨生非爲與物反乎能反於物者可以至大順¶
　　
** 江海爲百谷王章第六十六¶
江海所以能爲百谷王者以其善下之故能爲百谷王¶
　御注曰王有歸往之義君能下下則民歸之如水之就下¶
　碧虛子陳景元曰開元御疏曰江海所以能令百川朝宗而¶
　爲王者以其善居下流之所致也易云地道變盈而流謙¶
　清源子劉驥曰聖人體江海之善下所以懷微妙抱質樸虛¶
　空無爲非欲於道道自歸之以至天地之精萬物之靈莫不¶
　歸之經所謂執大象天下往亦此之謂也¶
<pb:CK-KZ_JY049_04p015a>¶
　黃茂材曰此章所以重發明大國者下流章之義以江海喻¶
　之又見其道之大而能下者也孰得而爭之¶
　程大昌曰孟子曰以善服人者未有能服人者也有其善而¶
　能下人則天下歸之如百谷之歸江海矣¶
是以聖人欲上人以其言下之欲先人以其身後之是以聖人¶
處上而人不重處前而人不害是以天下樂推而不厭以其不¶
爭故天下莫能與之爭¶
　御注曰易於屯之初曰以貴下賤大得民也得其民者得其¶
　心也處上而人不重則從之也輕處前而人不害則利之者¶
　眾若是者無思不服故不厭易曰百姓與能¶
<pb:CK-KZ_JY049_04p015b>¶
　碧虛子陳景元曰陸希聲曰天道虧盈而益謙地道變盈而¶
　流謙鬼神害盈而福謙人道惡盈而好謙謙之爲德卑以自¶
　牧故江海以謙爲德而爲百谷所歸往聖人以謙爲德而爲¶
　天下所先上夫聖人豈欲先上哉天下樂推而不厭耳所以¶
　言先上者舉聖人以勸眾人耳然則聖人之處先上者豈爭¶
　而得之耶書曰汝惟不矜故天下莫與汝爭能汝惟不伐故¶
　天下莫與汝爭功此之謂也¶
　潁濱蘇轍曰聖人非欲上人先人也蓋下之後之其道不得¶
　不上且先耳¶
　王雱曰聖人豈計利而爲此哉亦德而已矣德下之則形上¶
<pb:CK-KZ_JY049_04p016a>¶
　矣德後之則形先矣故常爲天下貴¶
　陳象古曰孤寡不穀以言下之也菲飲食而致孝乎鬼神惡¶
　衣服而致美乎黼冕卑宫室而盡力乎溝洫以身後之也¶
　　
#+PROPERTY: JUAN 016
<pb:CK-KZ_JY049_04p016a>¶
** 天下皆謂章第六十七¶
天下皆謂我道大似不肖夫惟大故似不肖若肖久矣其細也¶
夫¶
　御注曰肖物者小爲物所肖者大道覆載萬物者也洋洋乎¶
　其大哉故似不肖若肖則道外有物豈得爲大乎¶
　碧虛子陳景元曰肖似也天下之人皆言我道虛無廣大光¶
　而不燿盛德若愚無所象似猶如不賢我道虛無廣大不爲¶
<pb:CK-KZ_JY049_04p016b>¶
　下士所信故似不賢也若賢而使人稱美之不待於今亦已¶
　久矣若爲人所稱美其道豈足爲大耶細小也夫老子謂士¶
　成綺曰夫巧智神聖之人吾自以爲脫焉此乃老氏不以賢¶
　美爲貴久矣寗武子其智可及其愚不可及近之矣¶
　涑水司馬光曰言異於眾人¶
　潁濱蘇轍曰夫道曠然無形頽然無名充遍萬物而與物無¶
　一相似此其所以爲大也若似於物則亦一物矣而何足大¶
　哉¶
　臨川王安石曰夫道之大則不可以名故似不肖小則可以¶
　名故若肖故曰若肖久矣其細也夫¶
<pb:CK-KZ_JY049_04p017a>¶
　達眞子曰凡以此肖彼則有形有體也有形有體則必有形¶
　體之所勝而不能爲無敵之大也唯道無形無體凡所以言¶
　大者莫能勝若肖則爲更大之所勝終不免細之名也故曰¶
　若肖久矣其細也夫¶
　黃茂材曰天下惟道爲大又孰有肖似若有肖似則道亦是¶
　一物也何足以爲道¶
　程大昌曰特不與俗肖而與道肖也爲其不與世俗肖足以¶
　見其大¶
我有三寶寶而持之一曰慈二曰儉三曰不敢爲天下先夫慈¶
故能勇儉故能廣不敢爲天下先故能成器長今捨其慈且勇¶
<pb:CK-KZ_JY049_04p017b>¶
捨其儉且廣捨其後且先死矣¶
　碧虛子陳景元曰聖人以慈爲行勇於濟物語曰仁者必有¶
　勇謂勇於救難水火可蹈不懼之謂也儉約其用者必能廣¶
　於賑施所謂節用而愛人也不敢先於天下則必能成器用¶
　之長易曰用九見羣龍無首吉此所謂道大似不肖也¶
　潁濱蘇轍曰道以不似物爲大故其運而爲德則亦悶然以¶
　鈍爲利以退爲進不合於世俗今夫世俗貴勇敢尙廣大夸¶
　進銳而吾之所寶則慈忍儉約亷退此三者皆世之所謂不¶
　肖者也世以勇決爲賢而以慈忍爲不及事不知勇決之易¶
　挫而慈忍之不可勝其終必至於勇也世以廣大蓋物而以¶
<pb:CK-KZ_JY049_04p018a>¶
　儉約爲陋不知廣大之易窮而儉約之易足其終必至於廣¶
　也世以進銳爲能而以不敢先爲恥不知進銳之多惡於人¶
　而不敢先之樂推於世其終卒爲器長也蓋樸㪚而爲器聖¶
　人用之則爲官長自樸成器始有屬有長矣勇廣先三者人¶
　之所共疾也爲眾所疾故常近於死¶
　臨川王安石曰慈則能柔柔則能勝天下之至堅故能勇儉¶
　則知足知足則常足故能廣不敢爲天下先則物莫爲之先¶
　故能成其器長勇廣先三者人之所共疾也爲眾所疾故常¶
　近於死¶
　清源子劉驥曰夫道之至大然有三寶可以寶而持之慈以¶
<pb:CK-KZ_JY049_04p018b>¶
　愛物應世之寶也儉以自愛修身之寶也不敢爲天下先則¶
　挫銳解紛體道之寶也慈則果敢於濟難故勇儉則寡欲而¶
　易足故廣不敢爲天下先則不爭而天下莫能與之爭故能¶
　成器長若捨其慈且勇捨其儉且廣捨其後且先三者人之¶
　所共疾也則剛强之徒有死之道焉¶
夫慈以戰則勝以守則固天將救之以慈衞之¶
　御注曰仁人無敵於天下故以戰則勝民愛其上若手足之¶
　捍頭目子弟之衞父兄效死而弗去故以守則固¶
　碧虛子陳景元曰三寶之中慈最爲貴故徧嘆美也且慈兵¶
　入於敵之境也則人知有所庇矣兵至於國邑之郊不踐果¶
<pb:CK-KZ_JY049_04p019a>¶
　稼不穴邱墓不殘積聚不焚室屋得人虜而厚歸之則人人¶
　悅之若孝子之見慈親餓隸之遇美食歸降者若强弩之射¶
　深谷也如是則何必陳兵於野戰而後勝重門擊柝以爲守¶
　固哉天道福善禍淫善人則自天祐之吉無不利經曰天道¶
　無親常與善人所以天將救助之者以其主將能用慈仁衞¶
　護於士卒人民也此皆道大似不肖者也¶
　頴濱蘇轍曰以慈御物物之愛之如已父母雖爲之效死而¶
　不辭故可以戰可以守天之將救是人也則開其心志使之¶
　無所不慈無所不慈則物皆爲之衞矣¶
　達眞子曰慈則眾無不歸故以戰則勝無不共力故以守則¶
<pb:CK-KZ_JY049_04p019b>¶
　固凡天將拯救其人者必使有慈以衞之也¶
　葉夢得曰雖然我自處巳易物無所不濟難故卽三者推愛¶
　以爲先而終復明之以爲以戰則勝以守則固是今之所急¶
　也天若救斯民必使有爲慈者出而衞之此老氏之所怛然¶
　有期於天下者歟¶
　淸源子劉驥曰三寶之中慈最爲貴所以再言之慈以愛人¶
　愛人者人常愛之爲之效死可以無敵於天下故慈以戰則¶
　勝以守則固天將救之則使之無所不慈無所不慈則物皆¶
　爲之衞矣¶
　黃茂材曰慈愛之人無害物之心物亦無害之者豈特戰則¶
<pb:CK-KZ_JY049_04p020a>¶
　勝守則固哉物無害之則可以長生故曰天將救之以慈衞¶
　之¶
　程大昌曰曾子曰戒之戒之出乎爾者反乎爾者也我能慈¶
　人且爲我勇故遇戰則勝遇守則固設有不及天且以其慈¶
　而加佑助焉去邠而岐周以興是其效也¶
　　
** 善爲士章第六十八¶
善爲士者不武善戰者不怒善勝敵者不爭善用人者爲之下¶
　頴濱蘇轍曰士當以武爲本行之以怯若以武行武則死矣¶
　聖人不得已而後戰若出於怒是以我故殺人也天必殃之¶
　以吾不爭故能勝彼之爭若皆出於爭則未必勝矣人皆有¶
<pb:CK-KZ_JY049_04p020b>¶
　相上之心故莫能相爲用誠能下之則天下皆吾用也¶
　道眞仁靜先生曹道沖曰勇而不武威而不怒不爭者勝貪¶
　先動者必敗謙下則人與爲用忽慢者人不爲力¶
　程大昌曰老氏論兵常惡乎爭勝於兩陣之交而貴夫圖全¶
　於未戰之前正其重用人命焉耳¶
是謂不爭之德是謂用人之力是謂配天古之極¶
　涑水司馬光曰德與天合自生民以來無以加也¶
　黃茂材曰老子言兵皆有爲而發故曰是以配天古之極然¶
　非深知兵者安能言之熟論此篇之義正使太公穰苴孫武¶
　之儔亦不過此¶
<pb:CK-KZ_JY049_04p021a>¶
　　
** 用兵有言章第六十九¶
用兵有言吾不敢爲主而爲客不敢進寸而退尺是謂行無行¶
攘無臂仍無敵執無兵¶
　御注曰感之者爲主應之者爲客迫而後動不得已而後起¶
　謂之應兵不嗜殺人故難進而易退¶
　碧虛子陳景元曰老氏痛當世用兵以好戰爲本夫兵者必¶
　以先舉爲主後應爲客且聖人之兵常爲不得已而用之故¶
　應敵而後起應敵而後起者所以常爲客也進少而退多者¶
　是審機密用重敵之意也夫行師在乎止敵貴乎不爭雖行¶
　止敵不行殺心旣無殺心卽我之師徒抱義以守故行無行¶
<pb:CK-KZ_JY049_04p021b>¶
　也又將奮臂而先登則若無臂而可奮以其惡殺而尙慈也¶
　夫有道之君縱有凶暴之㓂妄動而來則告之以文德示之¶
　以義兵彼必聞義而退自然無敵雖有仍引之威而無敵可¶
　引故曰仍無敵敵旣遠退干戈戢藏雖有持執之儀而無兵¶
　可執故曰執無兵¶
　涑水司馬光曰主謂以强兵爲己任客謂人加於己己不得¶
　已而應之¶
　潁濱蘇轍曰主造事者也客應敵者也進者有意於爭者也¶
　退者無意於爭者也無意於爭則雖用兵與不用均也苟無¶
　意於爭則雖在軍旅如無臂可攘無敵可因無兵可執而安¶
<pb:CK-KZ_JY049_04p022a>¶
　有用兵之咎耶¶
　達眞子曰不能不有其已不能不專其性莫甚於用兵也故¶
　用兵有言可以託其至道之心矣設若雖用兵之時猶不敢¶
　爲主而爲客則是不自有其已不自專其性心不事於殺伐¶
　者也不敢進寸而退尺心不勇於勝敵者也¶
禍莫大於輕敵輕敵幾喪吾寶故抗兵相加哀者勝矣¶
　御注曰輕敵則好戰好戰是樂殺人也樂殺人者喪其慈而¶
　失仁民愛物之心不可得志於天下矣聖人用兵救民於水¶
　火之中取其殘而已神武不殺而以慈爲寶故仁眇天下而¶
　無不懐義眇天下而無不畏是謂常勝¶
<pb:CK-KZ_JY049_04p022b>¶
　碧虛子陳景元曰書曰撫我則后虐我則讐若然者則天下¶
　皆敵也一國亦吾敵也一鄕亦吾敵也一家亦吾敵也一身¶
　亦吾敵也故王者不遺卑小之臣卽得萬國之歡心公侯不¶
　侮於鰥寡卽得百姓之歡心志士不忘於修身卽神悅而天¶
　樂然後可以全吾寶幾亡吾寶者何哉我本慈愛不樂殺人¶
　不得已而至於無敵非吾志也抗舉也夫兩國舉兵相加也¶
　哀者慈愛發於哀誠之謂也則由其君之有道也若夫上存¶
　慈愛之心不失使臣之禮下輸忠臣之節盡得事君之義則¶
　何向而不勝哉¶
　穎濱蘇轍曰聖人以慈爲寶輕敵則輕戰輕戰則輕殺人喪¶
<pb:CK-KZ_JY049_04p023a>¶
　其所以爲慈矣兩敵相加而吾出於不得已則有哀心哀心¶
　見而天人助之雖欲不勝不可得矣¶
　道眞仁靜先生曹道沖曰輕敵必敗之因也失計則死得計¶
　則生其所係之大者莫若於生與邦家之重非寶者何以兵¶
　相抗愛士則哀其臨敵以身視士卒不以鬬戰殺人貪功爲¶
　樂必勝也¶
　黃茂材曰自周之衰大道不明人僞長而天眞失天下之人¶
　溺於聲色嗜慾以喪其生者十常八九故曰輕敵者幾喪吾¶
　寶老子所以再三言之不已深哀其禍慘於兵矣¶
　　
** 吾言甚易知章第七十¶
<pb:CK-KZ_JY049_04p023b>¶
吾言甚易知甚易行天下莫能知莫能行¶
　御注曰道炳而易見也故載之言則甚易知要而易守也故¶
　見之事則甚易行孟子曰道若大路然豈難知哉故道無難¶
　而天下無不能有難不能者不知反求諸已耳¶
　碧虛子陳景元曰經曰常無欲以觀其妙又曰少則得又曰¶
　爲無爲事無事又曰不出戸知天下不窺牖見天道又曰行¶
　不言之教並是無爲分內簡易之道言則不煩行則不勞是¶
　易知易行也莫能知行者下士也¶
　潁濱蘇轍曰道之大復性而足而性之妙見於起居飲食之¶
　間耳聖人指此以示人豈不易知乎人能體此以應物豈不¶
<pb:CK-KZ_JY049_04p024a>¶
　易行乎然世常患日用而不知知且不能而况行之乎¶
　王雱曰凡天地之難事皆起於捨本逐末與妄爲構故内外¶
　交亂奇物滋出而智者不能勝也¶
　道眞仁靜先生曹道沖曰至簡至易無出於道平易逍遥何¶
　可難行以其至簡非思慮擬議之能喻故莫能知以其至近¶
　非步驟遲速之能至故莫能行¶
　淸源子劉驥曰天下莫能知莫能行者以其見善不明用心¶
　不剛敗道於有爲喪生於多方¶
言有宗事有君¶
　御注曰言不勝窮也而理爲之本事不勝應也而道之爲主¶
<pb:CK-KZ_JY049_04p024b>¶
　順理而索循道而行天下無難矣¶
　碧虛子陳景元曰宗本也君主也百家之言雖殊途而同歸¶
　於理得理者忘言故言以不言爲宗本萬緒之事雖異趣而¶
　同會於功成功而遣事故事以無事爲君主此以不言無事¶
　爲教豈不易知易行耶¶
　潁濱蘇轍曰言者道之筌也事者道之跡也使道可以言盡¶
　則聽言而足矣可以事見則考事而足矣唯言不能盡事不¶
　能見非舍言而求其宗遺事而求其君不可得也¶
　劉槩曰天下莫能知吾之易而知其難者葢有宗莫之知也¶
　天下莫能行吾之易而行其難者葢有君莫之知也¶
<pb:CK-KZ_JY049_04p025a>¶
　達眞子曰天下適於詳而不能反約離其本而不能歸要故¶
　曰莫能知莫能行言有宗爲言有宗主所謂約也事有君爲¶
　事有君領所謂要也¶
　陳象古曰宗君强名也在知其要而已¶
　淸源子劉驥曰百家之言不勝窮也當捨其言以求其意得¶
　意則言可忘忘言者事之宗也萬緒之事不勝應也當棄其¶
　事以求其理窮理則事無事無事者事之君也言得其宗事¶
　得其君則知一氣之動作爲變化之樞機煉形中之神修神¶
　中之眞內澄一景萬氣流行恍恍惚惚其中化物窈窈冥冥¶
　其中育精¶
<pb:CK-KZ_JY049_04p025b>¶
　程大昌曰宗者族之總也君者臣之總也道者事之總也¶
夫惟無知是以不吾知也¶
　御注曰小夫之智不離簡牘雖曰有知實無知也夫豈足以¶
　知道¶
　碧虛子陳景元曰不我知猶不知我也不知我之道大所謂¶
　似不肖也¶
　涑水司馬光曰有知則知道矣¶
　潁濱蘇轍曰蓋古之聖人無思無爲而有漠然不自知者存¶
　焉此則思慮之所不及是以終莫吾知也¶
　黃茂材曰井蛙不可以語於海者拘於墟也夏蟲不可以語¶
<pb:CK-KZ_JY049_04p026a>¶
　於冰者篤於時也曲士不可以語於道者束於教也豈非其¶
　無知故不吾知耶¶
知我者希則我貴矣¶
　御注曰有高士之行者見非於眾有獨智之慮者見驁於民¶
　故有以少爲貴者¶
　涑水司馬光曰道大故知之者鮮¶
　潁濱蘇轍曰眾人之所能知亦不足貴矣¶
　臨川王安石曰中士聞道若存若亡下士聞道則大笑之惟¶
　其大笑故知我者稀惟其若存故知我者貴¶
　道眞仁靜先生曹道沖曰知我者希則我之道不與世相往¶
<pb:CK-KZ_JY049_04p026b>¶
　來我乃貴矣若人皆知我則我不足貴也¶
是以聖人被褐懷玉¶
　御注曰聖人藏於天而不自衒鬻¶
　潁濱蘇轍曰聖人外與人同而中獨異耳¶
　淸源子劉驥曰被褐則和光同塵外與人同懷玉則抱道藴¶
　奇中與人異¶
　程大昌曰褐者日用之不可無舉世所共也玉者難得之貨¶
　富者所獨也知我者稀固足以見吾道之上矣而聖人不以¶
　自異也還以聖不可知之妙而藏諸日用共由之間以期乎¶
　人之皆能也此孔子所謂二三子以我爲隱乎吾無隱乎爾¶
<pb:CK-KZ_JY049_04p027a>¶
　者也¶
　　
** 知不知章第七十一¶
知不知尙矣不知知病矣¶
　碧虛子陳景元曰夫聖人之禀氣純粹而天性高明内懐眞¶
　知而萬事自悟雖能通知而不以知自矜是德之上也故曰¶
　知不知尙矣中下之士受氣昏濁而屬性剛强內多機智而¶
　凡事夸大實不知道而强辯飾說以爲知之是德之病也故¶
　曰不知知病此亦所謂知者不言而言者不知也¶
　涑水司馬光曰知之如不知則遠怨不知而强知則招患¶
　道眞仁靜先生曹道沖曰雖知謙而曰不知是實勝於名故¶
<pb:CK-KZ_JY049_04p027b>¶
　爲上不知而曰知是名過於實故爲病¶
　淸源子劉驥曰無思無慮始知道無處無服始安道無從無¶
　違始得道所以至人無爲大聖不作無知而無不知無爲而¶
　無不爲通於一而萬事畢其知出於不知故知不知尙矣眾¶
　人務多知而樂通物於不知而知之弊精神役思慮以文滅¶
　質以博溺心故不知知病矣¶
　黃茂材曰夫深知道者與道爲一尙何有知哉此爲知之之¶
　至若夫世人未嘗知道乃自以爲知知之之病又甚於不知¶
　者焉¶
夫唯病病是以不病聖人之不病以其病病是以不病¶
<pb:CK-KZ_JY049_04p028a>¶
　御注曰知其愚者非大愚也知其惑者非大惑也大惑者終¶
　身不解大愚者終身不靈¶
　涑水司馬光曰病人能自知其病斯不甚病矣¶
　道眞仁靜先生曹道沖曰能知病爲病則終不爲病聖人緣¶
　何不病聖人知病爲病終日循省是以不病¶
　淸源子劉驥曰聖人所以不病以病其病而去其病也¶
　　
** 民不畏威章第七十二¶
民不畏威則大威至矣¶
　御注曰小人以小惡爲無傷而弗去也故惡積而不可揜易¶
　曰何校滅耳凶¶
<pb:CK-KZ_JY049_04p028b>¶
　碧虛子陳景元曰大威謂死兆也君子有三畏畏天命畏大¶
　人畏聖人之言夫人立身以憂畏爲本若以小惡爲無傷而¶
　不憂畏遂積之盈貫以致乎大威至而不可逃也嚴君平曰¶
　大威已至乃始爲善當是之時道德不能救天地不能解非¶
　天之罪也¶
　穎濱蘇轍曰夫性自有威高明光大赫然物莫能加此所謂¶
　大威也人常患溺於眾妄畏生死而憚得喪萬物之威雜然¶
　乘之終身惴慄之不暇雖有大威而無自知也苟誠知之一¶
　生死齊得喪坦然無所怖畏則大威熚然見於前矣¶
　劉槪曰詩曰畏天之威于時保之蓋眾人不知畏天之威故¶
<pb:CK-KZ_JY049_04p029a>¶
　大威至矣¶
　淸源子劉驥曰世俗之人不知天命不畏天威以小惡爲無¶
　傷而不知憂畏然積之足以滅身以至大威至而無所逃於¶
　天地之間大威謂死兆也¶
　黃茂材曰夫民冐險而行死亡有所不顧何威之畏不畏威¶
　則大威及之孰爲大威不有人禍必有天殃是也¶
無狹其所居無厭其所生夫惟不厭是以不厭¶
　御注曰居者性之宅人之性至大不可圍而曲士不可以語¶
　於道者狹其所居故也擴而充之則充滿天地包裹六極無¶
　自而不可孟子曰居天下之廣居生者氣之聚人之生通乎¶
<pb:CK-KZ_JY049_04p029b>¶
　物之所造而厭其所生者旦晝之所爲有梏亡之矣梏之反¶
　復則夜氣不足以存彼保合太和而無中道夭者無厭其所¶
　生故也¶
　碧虛子陳景元曰古本作狎狎習也所居謂所居之處也厭¶
　惡也所生謂道也言畏愼之人凡居處當擇善鄰無習惡友¶
　淸靜自守使災禍莫干形全神王斯所謂畏愼之深也人不¶
　可厭惡其道當服勤尊仰則可以永保元吉也若縱其欲惡¶
　厭道慢德則禍不旋踵矣¶
　頴濱蘇轍曰性之大可以包絡天地彼不知者以四肢九竅¶
　爲已守也守之而不厭是以見不出視聞不出聽蕞然其甚¶
<pb:CK-KZ_JY049_04p030a>¶
　陋也故教之曰無狹其所居彼知之者知性之大而吾生之¶
　狹也則愀然厭之欲脫而不得不知有厭有慕之方囿於物¶
　也故教之曰無厭其所生夫惟聖人不狹不厭與人同生而¶
　與道同居無廣狹淨穢之辨旣不厭生而後知生之無可厭¶
　也¶
　劉槩曰無狹其所居德之地也無厭其所生德之本也德之¶
　地盡性也德之本至命也¶
　淸源子劉驥曰無狹其所居無厭其所生所以畏威也居者¶
　性之宅也擴而充之無狹其所居則居天下之廣居與萬物¶
　同其情與虛無同其體生者氣之聚也寶而持之無厭其所¶
<pb:CK-KZ_JY049_04p030b>¶
　生則含太虛之至精與天地合其德與日月合其明曲士不¶
　可語於道或狹其所居或厭其所生也小智自私惑於存想¶
　狹其所居者也棄有著空蔽於斷滅厭其所生者也夫道不¶
　棄人人自棄道人若不厭道道亦不厭人故夫惟不厭是以¶
　不厭¶
　黃茂材曰無厭其所生欲其好生也夫能好生則能長保其¶
　生何厭之有¶
　程大昌曰不厭之一語方且重複言之者其一在上其一在¶
　下也夫惟不厭者君上不厭也是以不厭者民多賴也故曰¶
　夫惟不厭是以不厭也¶
<pb:CK-KZ_JY049_04p031a>¶
是以聖人自知不自見自愛不自貴故去彼取此¶
　御注曰聖人有自知之明而不自見以矜其能有自愛之仁¶
　而不自貴以臨物若是者處物不傷物物莫之能傷也方且¶
　樂天而無憂何威怒之足畏乎聖人之所去取抑可見矣¶
　碧虛子陳景元曰若夫去彼自見自貴之憍縱而取此自知¶
　自愛之畏威得其尊道奉天之理而天道亦不厭惡於人是¶
　故威罰外消而生道內足也¶
　穎濱蘇轍曰聖人雖自知之而不自見以示人雖自愛之而¶
　不自貴以眩人恐人之有厭有慕也厭慕之心未忘則猶有¶
　畏也畏去而後大威至矣¶
<pb:CK-KZ_JY049_04p031b>¶
　道眞仁靜先生曹道沖曰自知消息損益惟道是從不自見¶
　功能求顯於世保身自愛內自修鍊不自貴其身而耀俗彼¶
　謂外物此謂自眞¶
　達眞子曰所居不能無狹所生不能無厭者蓋由乎自見其¶
　自知之性自貴其自愛之心也唯雖自知也不自見雖自愛¶
　也不自貴則所居不狹而廣所生不厭而善故聖人去彼自¶
　知自愛之情取此不自見不自貴之心也¶
　黃茂材曰知者在心見者在目故知可自而見不可自愛者¶
　在我貴者在人故愛可自而貴不可自去彼去其自見自貴¶
　者也取此取其自知自愛者也¶
<pb:CK-KZ_JY049_04p032a>¶　　
#+PROPERTY: JUAN 017
<pb:CK-KZ_JY049_04p032a>¶
** 勇於敢則殺章第七十三¶
勇於敢則殺勇於不敢則活¶
　御注曰剛强者死之徒柔弱者生之徒列子曰天下有常勝¶
　之道曰柔¶
　碧虛子陳景元曰剛毅之人無所畏忌見威不懼必果無廻¶
　眎其凶頑便施誅戮雖有諫諍未嘗顧盻故曰勇於敢則殺¶
　懷道之士謹於去就檢身知退靜順柔和弗敢有爲不忍殺¶
　傷眾雖睚眦終懷慈仁故曰勇於不敢則活¶
　葉夢得曰勇於敢則好殺勇於不敢則好活均於必行而不¶
　可屈故同謂之勇¶
<pb:CK-KZ_JY049_04p032b>¶
　程大昌曰勇於敢則殺卽所謂强梁者不得其死蓋推其理¶
　有取死之道焉故也勇於不敢則活卽虎兕無所投其爪甲¶
　兵無所措其刃者也¶
此兩者或利或害天之所惡孰知其故是以聖人猶難之¶
　御注曰順天者存逆天者亡雖聖人不敢易也¶
　碧虛子陳景元曰兩者謂敢與不敢殺與活也故意也夫天¶
　地之大德曰生故聖人以慈爲寶而不樂殺人也死者人倫¶
　之荼毒也凡含生之類皆惡其死也勇於果敢者殺之道也¶
　勇於慈仁者活之道也若以此義守而不變是未明天地殺¶
　生之權也今乃曰或利或害者是於殺活有所未定耶夫人¶
<pb:CK-KZ_JY049_04p033a>¶
　爲不善於顯明之處人得而誅戮之爲不善於幽閑之所鬼¶
　得而殺伐之此雖有大聖之慈天道之仁不能憫救也¶
　涑水司馬光曰聖人於天道亦不敢易言之¶
　潁濱蘇轍曰勇於敢則死勇於不敢則生此物理之常也然¶
　而敢者或以得生不敢者或以得死世遂以僥倖其或然而¶
　忽其常理夫天道之遠其有一或然者孰知其好惡之所從¶
　來哉故雖聖人猶以常爲正其於勇敢未嘗不難之列子曰¶
　迎天意揣利害不如其已患天道之難知是以歷陳之也¶
　王雱曰下愚小智但見眾人之所利而不知天所惡也故下¶
　文明天道之所以然當視以爲法¶
<pb:CK-KZ_JY049_04p033b>¶
　陸佃曰觀之以粗理則剛强勝柔弱觀之以眞理則柔弱勝¶
　剛强故剛强天之所惡也¶
　道眞仁靜先生曹道沖曰此兩者敢與不敢然而保生者以¶
　不敢爲利謂其可活而亦有端居偶逢其禍者慕名者勇於¶
　敢捍敵而多害或有輕生而終不罹害者¶
　達眞子曰勇於敢則勇於有爲也勇於不敢則勇於無爲也¶
　無爲則任於自然有爲則因其或使有爲之爲害莫不甚於¶
　殺無爲之爲利莫不甚於活是以此兩者或利或害也天之¶
　道任其自然則或使者爲天之所惡也且天道遠而難測雖¶
　聖人猶難之況非聖人者乎¶
<pb:CK-KZ_JY049_04p034a>¶
　陳象古曰勇於敢是害也勇於不敢是利也皆失其沖和之¶
　妙用也天之所惡與道違也¶
　葉夢得曰可殺而殺則利非所當殺而殺則害可活而活則¶
　利非所當活而活則害蓋可殺者必天之所惡天道難諶人¶
　不可以知其故聖人猶難之¶
　淸源子劉驥曰勇於敢或以得生勇於不敢或以得死此兩¶
　者或利或害天之所惡孰知其故是以聖人猶難之然要其¶
　終而盡其變然後知天網恢恢廣大雖疏而不失也¶
天之道不爭而善勝¶
　御注曰萬物之出與之岀而不辭萬物之歸與之歸而不迕¶
<pb:CK-KZ_JY049_04p034b>¶
　是謂不爭消息盈虛物與之俱而萬物之多皆所受命是謂¶
　不爭而善勝¶
　陳象古曰天法道故如是¶
　碧虛子陳景元曰天道自然平施不逆萬物而萬物自尊之¶
　豈與人校其敢與不敢殺與活哉然而人自服從者不與物¶
　爭而能善勝者也所謂勝物而不傷非由其勇敢也¶
　涑水司馬光曰任物自然物莫能違¶
　潁濱蘇轍曰不與物爭於一時要於終勝之而已¶
　王雱曰天爲羣物之父豈與赤子爲敵乎¶
　淸源子劉驥曰不爭而天下莫能與之爭¶
<pb:CK-KZ_JY049_04p035a>¶
不言而善應¶
　御注曰天何言哉變以雷風示以禍福無毫釐之差有影響¶
　之應¶
　碧虛子陳景元曰天何言哉四時行焉百物生焉而福善禍¶
　淫之應信不差矣¶
　涑水司馬光曰隨其順逆應以吉凶¶
　頴濱蘇轍曰天何言哉四時行焉百物生焉未有求而不應¶
　者也¶
　淸源子劉驥曰不言而萬物莫不受其命¶
不召而自來¶
<pb:CK-KZ_JY049_04p035b>¶
　碧虛子陳景元曰天道高遠又無言教何嘗呼召萬物而萬¶
　物背陰而向陽春生而秋實暑往而寒來¶
　涑水司馬光曰不疾而速不行而至¶
　頴濱蘇轍曰神之格思不可度思矧可斁思夫又誰召之哉¶
　臨川王安石曰陰陽代謝四時往來日月盈虛與時偕行故¶
　不召而自來¶
坦然而善謀¶
　御注曰德行常易以知險¶
　臨川王安石曰以其常易故坦然以其知險故善謀¶
　頴濱蘇轍曰坦然舒緩若無所營而其謀非人之所及也¶
<pb:CK-KZ_JY049_04p036a>¶
天網恢恢疎而不失¶
　御注曰聖人爲能體此故不就利不違害常利而無害所以¶
　與天合德異夫勇於敢者¶
　碧虛子陳景元曰張自然之羅故曰天網縱太虛之寛故曰¶
　恢恢四達皇皇是謂疎幽明難逃是謂不失¶
　頴濱蘇轍曰世以耳目觀天見其一曲而不睹其大全有以¶
　善而得禍惡而得福者未有不疑天網之疎而多失也惟能¶
　要其終始而盡其變化然後知其恢恢廣大雖疎而不失也¶
　達眞子曰皆其自然之所致惟勇於不敢者能同也蓋能同¶
　於天則能同於道矣¶
<pb:CK-KZ_JY049_04p036b>¶
　黃茂材曰四者天之道也人能順天則存不能順天則亡無¶
　謂其道闊遠可得而欺也¶
　程大昌曰天之覆物也廣矣苟於細小之地而致察焉則效¶
　近而力狹所謂三年生一葉則物之有葉者少矣正其理也¶
　夫惟總大略小則夫不能致察於初大類乎疎矣然要其終¶
　驗其大則夫一定而不爽者常可必也故曰一雀過羿必得¶
　之則以一人而候一物者耳以天下爲之籠而雀無所逃此¶
　明於用大者之論也世之疑天者殆如夏葉有一黃落而執¶
　之以爲不純乎陽冬枝而有一華實而指之以爲不純於陰¶
　豈其可與論大者哉周之興也啇之賢者不聞在亡皆得伸¶
<pb:CK-KZ_JY049_04p037a>¶
　氣而伯夷叔齊餓死於首陽之下至於漢之武帝慕古好儒¶
　而司馬遷獨受刑辟故遷發憤於夷齊以舒其怨而曰天道¶
　無親常與善人若伯夷叔齊者非善人耶此以一葉焦枯而¶
　議夏以一枝華實而疑冬者也遷蓋好黃老而不得夫恢恢¶
　之大旨者也¶
　　
** 民常不畏章第七十四¶
民常不畏死奈何以死懼之若使民常畏死而爲奇者吾豈執¶
而殺之孰敢¶
　碧虛子陳景元曰不畏死有二義達者得其常理而不畏死¶
　愚者失其常理而不畏死夫人生而靜天之性樂生惡死人¶
<pb:CK-KZ_JY049_04p037b>¶
　之常耕而食織而衣安其居樂其業養生葬死此世之常禮¶
　也夫民存常性官守常法而無枉濫皆得其死而生死得常¶
　則何畏之有逮德下衰不能無爲禁網繁密民不聊生盜竊¶
　爲非欺紿生亂小恐惴惴而懷驚大恐縵縵而忘死如何刑¶
　法滋深主司暴酷更以大辟族誅之令而恐懽於良民哉畏¶
　死亦有二義養生謹愼之人畏其夭死而修德也造惡偷安¶
　之人畏其刑死而矯法也人之自然也則含哺而嬉乎淡泊¶
　鼓腹而游乎混茫雖百年之殂而不知老之將至此順化之¶
　民也今乃法令滋彰動入死地是使民常畏死夫民畏死則¶
　偷安其生偷安其生者未有不先興奇變姦詐之心而矯其¶
<pb:CK-KZ_JY049_04p038a>¶
　法也姦詐生而禍亂作則吾主司者得專執而殺戮之欲其¶
　姦詐絶縱而誰敢犯之者¶
　頴濱蘇轍曰政煩刑重民無所措其手足則常不畏死雖以¶
　死懼之無益也民安於政常樂生畏死然後執其詭異亂羣¶
　者而殺之孰敢不服哉¶
　達眞子曰民之所畏者莫甚於死然所動者以愛慾所適者¶
　以情累所以動之死地是謂常不畏死也以道言之則常不¶
　畏死奈何以死焉懼乎言雖懼亦無如之何也¶
　陳象古曰奇邪也今以其不畏死故不敢任殺¶
　黃茂材曰此有司之事非老子可得而代其任獨孔子爲魯¶
<pb:CK-KZ_JY049_04p038b>¶
　司寇七日而誅少正卯其他奇行之民固亦不少¶
常有司殺者殺而代司殺者殺是代大匠斲夫代大匠斲希有¶
不傷其手矣¶
　御注曰上必無爲而用天下下必有爲而爲天下用不易之¶
　道也代司殺者殺代大匠者斲是上與下同德倒道而言迕¶
　道而說人之所治也安能治人文王罔攸兼於庶言庶獄庶¶
　愼惟有司之牧夫爲是故也¶
　頴濱蘇轍曰司殺者天也方世之治而詭異亂羣之人恣行¶
　於其間則天之所棄也天之所棄而吾殺之則是天殺之而¶
　非我也非天之所殺而吾殺之是代司殺者殺也代大匠斲¶
<pb:CK-KZ_JY049_04p039a>¶
　則傷其手代司殺者殺則及其身矣¶
　淸源子劉驥曰然司殺者造化也萬物之自生自殺有造物¶
　者主之不假人手若以人爲代造化生殺是猶代大匠斲也¶
　代斲且不免傷况代殺乎¶
　　
** 民之饑章第七十五¶
民之饑以其上食稅之多也是以饑民之難治以其上之有爲¶
也是以難治¶
　御注曰賦重則民不足政煩則姦僞滋起民失其樸¶
　碧虛子陳景元曰有爲則政煩無爲則簡易易則易從煩則¶
　難治又上有擊鮮玉食之厭則下有腐糗糟糠之美¶
<pb:CK-KZ_JY049_04p039b>¶
　涑水司馬光曰擾之故難治¶
　頴濱蘇轍曰上以有爲導民民亦以有爲應之故事多而難¶
　治¶
　黃茂材曰賦歛重而民力困故饑法令煩而民心詐故難治¶
人之輕死以其生生之厚也是以輕死¶
　御注曰矜生太厚則欲利甚勤放僻邪侈無不爲已¶
　碧虛子陳景元曰夫政令煩苛賦歛重大而民亡本業矣亡¶
　業則競求寶貨而觸法犯禁輕就死地以其各求養生之具¶
　太厚致有蹈水火而不懼逆白刃而不驚故曰是以輕死¶
　涑水司馬光曰求利所以養生也而民常以利喪其生¶
<pb:CK-KZ_JY049_04p040a>¶
　頴濱蘇轍曰上以利欲先民民亦爭厚其生故雖死而求利¶
　不厭¶
　王雱曰生者不有其生則生常全旣過於厚則求欲無已觸¶
　刑蹈險視死輕矣¶
　道眞仁靜先生曹道沖曰多欲則厚於用度則不足不足則¶
　生貪心嗜好驅之飢寒迫之故輕生圖利也¶
　陳象古曰迷於愛慾忘其患苦眾人之情也¶
　黃茂材曰風俗驕奢而民決性命之情以爭故輕死¶
唯無以生爲者是賢於貴生也¶
　碧虛子陳景元曰夫貪生趨利者如羊之就屠以速其死耳¶
<pb:CK-KZ_JY049_04p040b>¶
　獨有外形忘生者處皂隸而不辱食藜霍而常甘雖世事之¶
　險巇亦陸沈而安穩是以有異乎貴生者也自貴其生者謂¶
　身欲安逸口欲厚味形欲美服目欲好色耳欲音聲¶
　涑水司馬光曰外其身而身存¶
　頴濱蘇轍曰貴生之極必至於輕死惟無以生爲而生自全¶
　矣¶
　王雱曰此篇三事但明其一則餘二可知也¶
　陳象古曰無以生爲道之妙也¶
　葉夢得曰由是言之患民之難治而有爲以治之豈若無爲¶
　而使之自治恐民之飢而多稅以食之豈若無稅而使之自¶
<pb:CK-KZ_JY049_04p041a>¶
　食也¶
　黃茂材曰夫言豈一端而足哉老子之道本以貴生今云無¶
　以生爲者以民矜生大厚鄭有公孫朝公孫穆二人者極其¶
　酒色之欲問之則曰生難遇將以盡吾一生之懽此言所以¶
　祛其惑耶¶
　程大昌曰簞食瓢飲亦可以飽而必以食前方丈爲事則失¶
　於太厚也充方丈之食而推其所自來則豈其易辦也哉攫¶
　金忘人犯龍而探珠折一臂而期得國亦將甘心爲之雖水¶
　火兵刃悉皆無避則或因生生以致喪生也¶
　　
** 人之生章第七十六¶
<pb:CK-KZ_JY049_04p041b>¶
人之生也柔弱其死也堅强草木之生也柔脆其死也枯槁故¶
堅强者死之徒也柔弱者生之徒也¶
　御注曰萬物負陰而抱陽沖氣以爲和陽以發生爲德陰以¶
　肅殺爲事方其肅殺則沖和喪矣故曰堅强者死之徒柔弱¶
　者生之徒¶
　碧虛子陳景元曰民之生也含元和之氣抱眞一之精形全¶
　神王故其百骸柔弱也及其死也元和之氣散而眞一之精¶
　竭形虧神亡故其百骸堅强也無情者以氣聚㪚爲榮枯有¶
　識者以道存亡爲生死開元疏曰草木生則柔脆死則堅强¶
　則知人爲堅强之行者是入死之徒也爲柔弱之行者是出¶
<pb:CK-KZ_JY049_04p042a>¶
　生之類爾嚴君平曰陽氣之所居木可卷而草可結也陽氣¶
　之所去水可凝而冰可拆也故神明陽氣生之根也柔弱物¶
　之藥也柔弱和順長生之具而神明陽氣之所託也萬物隨¶
　陽氣以柔弱也故堅强實滿死之形象也柔弱潤滑生之區¶
　宅也¶
　頴濱蘇轍曰沖氣在焉則體無堅强之病至理在焉則事無¶
　堅强之累¶
是以兵强則不勝木强則共故堅强居下柔弱處上¶
　御注曰拱把之桐梓人皆知養之强則伐而共之矣柔之勝¶
　剛弱之勝强老氏之道術有在於是莊子曰以濡弱謙下爲¶
<pb:CK-KZ_JY049_04p042b>¶
　表¶
　碧虛子陳景元曰夫兵者所謂凶險之器鬭爭之具所觸之¶
　境與敵對者也故兵强則主不憂主不憂則將驕將驕則卒¶
　暴夫以不憂之君御驕將以驕將臨暴卒且敗覆之不暇何¶
　勝敵之有哉故夏商之裔以百萬之師而傾四海始皇之末¶
　以一統之業而喪九州項羽忽霸而遽亡王莽旣篡而旋滅¶
　符堅狼狽於淮上隋煬分崩於楚宫此數家之兵皆多至數¶
　兆少猶數億無不自恃其成以取其敗此皆兵强則不勝之¶
　明騐也¶
　臨川王安石曰共者不順之辭故曰木强則共¶
<pb:CK-KZ_JY049_04p043a>¶
　王雱曰伐而共之¶
　達眞子曰用兵有言不敢爲主而爲客不敢進寸而退尺善¶
　勝敵者不爭皆意不在於强也是以兵强則不勝者此也木¶
　之强則必人共伐兵以柔弱致其勝木以柔弱致其存是以¶
　堅强可居其下而柔弱可處其上也人之立性固不異此¶
　頴濱蘇轍曰物之常理精者在上粗者在下其精必柔弱其¶
　粗必剛强¶
　黃茂材曰列子載老聃之言曰兵强則滅木强則折列子之¶
　書大抵祖述老子之意且其世相去不遠木强則折其文爲¶
　順今作共又讀如拱其說不通當以列子之書爲正¶
<pb:CK-KZ_JY049_04p043b>¶
　葉夢得曰此有道以佐人主者所以不欲以兵强天下也¶
　　
** 天之道章第七十七¶
天之道其猶張弓乎高者抑之下者舉之有餘者損之不足者¶
補之天之道損有餘補不足人之道則不然損不足而奉有餘¶
　御注曰道無益損物有盈虛注焉而不滿酌焉而不竭者聖¶
　人之所保也降而生物則天下盈虛與時消息而况於人乎¶
　天之道以中爲至故高者抑之不至有餘下者舉之不至於¶
　不足將來者進成功者退四時運行各得其序滿招損謙得¶
　益時乃天道¶
　碧虛子陳景元曰嚴君平曰夫工人之爲弓也無殺無生無¶
<pb:CK-KZ_JY049_04p044a>¶
　噏無張制以規矩督以準繩弦高急者寬而緩之弦弛下者¶
　攝而上之其有餘者削而損之其不足者補而益之弦質相¶
　任上下相權平正爲主調和爲常故弓可秤而矢可行夫按¶
　高舉下損大益小天地之道也開元疏曰此明人道不能同¶
　天道之損益而裒多益寡也在易之損下益上曰損損上益¶
　下曰益以下爲本也  損損下益上其道上行夫在泰卦¶
　而損下益上遂變之爲損  益損上益下民說無疆夫在¶
　否卦而損上益下遂變之爲益此聖人設卦觀象之法也開¶
　元引證深得之矣¶
　潁濱蘇轍曰張弓上筋弛弓上角故以況天之抑高舉下天¶
<pb:CK-KZ_JY049_04p044b>¶
　無私故均人多私故不均¶
　葉夢得曰張弓者挽之而後弛是亦斂之於巳而施之於物¶
　者也故天道亦如之此其高下抑揚有餘不足無不中其節¶
　者其取之不在外也人反是求於外而不求於内是以每損¶
　人之不足以奉巳之有餘¶
　淸源子劉驥曰天道出於自然故損有餘而補不足人道出¶
　於使然故損不足以奉有餘¶
　黃茂材曰天之道無高無下無有餘不足譬之張弓然適其¶
　平而已人則異於天以𣺌然之軀精神能有幾何晝夜用之¶
　役於外物無時少休豈非損不足奉有餘乎¶
<pb:CK-KZ_JY049_04p045a>¶
孰能損有餘而奉不足於天下者其唯道乎是以聖人爲而不¶
恃功成不居其不欲見賢耶¶
　御注曰不恃其爲故無自伐之心不居其功故無自滿之志¶
　人皆飾智巳獨若愚人皆求勝已獨曲全惟不欲見賢也故¶
　常無損得天之道¶
　碧虛子陳景元曰奉者明聖君哲人居物之上心不忘下如¶
　卑者之奉尊而不以高貴加人也夫聖人者圓通爲智因物¶
　爲心𩐋萬物而不爲義澤及萬世而不爲仁長於上古而不¶
　爲老覆載萬物刻雕眾形而不爲巧豈以已所施爲矜恃其¶
　美哉功成事遂固處其位哉夫惟不恃不處故能爲羣材之¶
<pb:CK-KZ_JY049_04p045b>¶
　帥也¶
　頴濱蘇轍曰有道者贍足萬物而不辭旣以爲人已愈有旣¶
　以予人已愈多非有道無以堪此爲而恃成而處則賢見於¶
　世賢見於世則是有餘自奉也¶
　葉夢得曰惟有道者爲能爲天之所爲則亦爲而不恃功成¶
　而不處不自安乎外爾此聖人也而曰不欲見其賢夫賢且¶
　不欲見而況其聖者乎¶
　淸源子劉驥曰孰能損有餘而奉不足於天下者其唯道乎¶
　道之在天下萬物恃之以生而不辭皆往資焉而不匱有餘¶
　者損之不足者奉之循天之理與天同德使天下自然不失¶
<pb:CK-KZ_JY049_04p046a>¶
　其正也無自伐之心故爲而不恃無自滿之志故功成不居¶
　不持其爲不居其功故不欲見賢¶
　黃茂材曰有道之士以太虛爲室以無何有爲鄕以曰月山¶
　川爲其燕娛乘雲氣驅役陰陽飲沆瀣而食至和皆天地間¶
　物之有餘者取之不窮用之無盡將以養其精神無使不足¶
　而已非夫聖人孰能爲之然亦何嘗恃其爲之之跡居成功¶
　而見其賢耶¶
　　
#+PROPERTY: JUAN 018
<pb:CK-KZ_JY049_04p046a>¶
** 天下柔弱章第七十八¶
天下莫柔弱於水而攻堅强者莫之能先以其無以易之也¶
　御注曰易以井喻性言其不改老氏謂水幾於道以其無以¶
<pb:CK-KZ_JY049_04p046b>¶
　易之也有以易之則徇人而失已烏能勝物惟無以易之故¶
　萬變而常一物無得而勝之者¶
　臨川王安石曰天下之物能小而不能大能方而不能圓水¶
　則不然因地而爲小大隨器而爲方圓不失其常故曰無以¶
　易¶
　王雱曰水方圓曲直隨物萬變而初不易已此其所以終能¶
　勝物也夫玉石堅强矣而持以攻物有時而碎者以其可易¶
　耳¶
　道眞仁靜先生曹道沖曰柔之力甚大日以摩軋馳騁堅而¶
　强者皆不能勝之矣¶
<pb:CK-KZ_JY049_04p047a>¶
　陳象古曰水之爲功善利萬物入汙流下非柔而何攻堅强¶
　者恃力違順故不能勝水之柔也無以易之其理自然故不¶
　可改易¶
　淸源子劉驥曰水且尙爾況於道乎道之爲物惟恍惟惚至¶
　柔至弱也¶
　黃茂材曰上善若水章言水善利萬物而不爭處眾人所惡¶
　與此所言大抵略同含垢納汙水之德也雖爲天下王莫能¶
　違之¶
柔之勝剛弱之勝强天下莫不知而莫之能行¶
　御注曰智及之仁不能守之¶
<pb:CK-KZ_JY049_04p047b>¶
　碧虛子陳景元曰夫水之滅火陰之制陽舌柔齒剛舌存齒¶
　亡此天下之莫不知而世俗之所共聞也而迺各師其心莫¶
　能行其柔弱之道者此老氏所以重歎息故引聖人之言¶
　道眞仁靜先生曹道沖曰人非不知而不能行者何也以其¶
　好强恥弱也¶
　陳象古曰水眾人之所見非難知之物也莫能行則信道不¶
　明崇道不篤也¶
是以聖人言受國之垢是謂社稷主受國之不祥是爲天下王¶
　碧虛子陳景元曰聖人言者三墳之遺文也或老氏之論也¶
　垢穢辱也言人君能含受垢穢引萬方之罪在予一人予一¶
<pb:CK-KZ_JY049_04p048a>¶
　人有罪無以汝萬方則民仰德美而不離散可以常奉社稷¶
　而爲主矣又人君能謙虛用柔稱孤寡不榖則四海歸仁六¶
　合宅心是謂天下王矣傳曰山澤納汙國君含垢蓋近之矣¶
　涑水司馬光曰含垢納汙乃能成其大¶
　道眞仁靜先生曹道沖曰社稷之主如天地之大江海之寬¶
　容垢包濁無所不可祥者善也自是則人皆非之不自善者¶
　人皆美之故王天下¶
　葉夢得曰不祥重於垢故所受彌多所得彌大¶
　程大昌曰百姓有過在予一人小人怨汝詈汝則曰朕之愆¶
　允若時是受垢也人之所惡惟孤寡不穀而侯王以爲稱是¶
<pb:CK-KZ_JY049_04p048b>¶
　受不祥也二者皆莊子之所謂謙下濡弱也¶
正言若反¶
　御注曰言豈一端而已反於物而合於道是謂天下之至正¶
　碧虛子陳景元曰夫能行柔弱則爲王爲主尙剛强則招禍¶
　招咎聖人受垢受惡則永保元吉世俗樂美樂榮則終致災¶
　凶正言俗意如此乖反明矣¶
　潁濱蘇轍曰正言合道而反俗俗以受垢爲辱受不祥爲殃¶
　故也¶
　王雱曰此可爲智者道爾正言若反反於小智之近情而合¶
　於大道之至正也¶
<pb:CK-KZ_JY049_04p049a>¶
　道眞仁靜先生曹道沖曰皆反於俗見故曰若反¶
　陳象古曰似反於正矣受垢爲社稷主受不祥爲天下王以¶
　言觀之則似非正以理觀之則至正矣¶
　葉夢得曰此正言而人謂之反以其言觀之也¶
　黃茂材曰合於道者反於俗¶
　程大昌曰若反而實不反也¶
　　
** 和大怨章第七十九¶
和大怨者必有餘怨安可以爲善¶
　御注曰復讐者不折鏌干雖有忮心不怨飄瓦故無餘怨愛¶
　人者害人之本也偃兵者造兵之本也安可以爲善¶
<pb:CK-KZ_JY049_04p049b>¶
　碧虛子陳景元曰怨恚也惡也相望也大怨者輕生徇死之¶
　謂也夫國君不能無爲無事謙卑柔弱而民乃多欲好爭姦¶
　詐並興怨惡相望心氣不平遂使輕生徇死之徒攘臂於道¶
　術矣而國君設教立法以繩之其殺人者死傷人者刑而和¶
　報其恚惡怨望也然以事和之則翻濟其怨故知有怨而和¶
　之者未若無怨而不和也徒知和其大怨而不省其大怨之¶
　所由興雖和之以至公而不免有餘怨若乃大小多少而以¶
　無心至德報之者幾乎造物哉夫聖賢本以刑政和報其怨¶
　惡奈何姦詐愈甚而怨望益多也如是則安可以爲善¶
　潁濱蘇轍曰夫怨生於妄而妄出於性知性者不見諸妄而¶
<pb:CK-KZ_JY049_04p050a>¶
　又何怨乎今不知除其本而欲和其末故外雖和而內未忘¶
　也¶
　淸源子劉驥曰爲治者不能無事無爲至於有大怨而後和¶
　之必有餘怨安可以爲善¶
　黃茂材曰夫人不怒虛舟不怨飄瓦以其無心而已若以爲¶
　怨而和之是有心也安能無怨不足以爲善¶
　程大昌曰怨之大者莫大於兩國干戈之讐矣聘會以平之¶
　詛盟以要之皆求有以和之者也然會稽之棲厭然臣妾也¶
　而嘗膽抱冰藏毒伺釁多厯年所迺始發見則陽浮道以示¶
　相平者豈其可信也況夫攻奪人之城邑殺戮人之父兄借¶
<pb:CK-KZ_JY049_04p050b>¶
　使敵國之君遷延未肯輕動而其人民子弟含痛茹恥必且¶
　隨事從臾以期報復者人情之常也故曰安可以爲善¶
是以聖人執左契而不責於人¶
　碧虛子陳景元曰李榮曰古者聖人刻木爲契君執於左臣¶
　執於右爲信又陸希聲曰聖人之心與百姓心猶左右契耳¶
　契來則合而不責於人故上下相親怨惡不作¶
　穎濱蘇轍曰契之有左右所以爲信而息爭也聖人與人均¶
　有是性人方以妄爲常馳驚於爭奪之場而不知性之未始¶
　少亡也是以聖人以其性示之使之除妄以復性待其妄盡¶
　而性復未有不廓然自得如右契之合左不待責之而自服¶
<pb:CK-KZ_JY049_04p051a>¶
　也然則雖有大怨懟將渙然冰釋知其本非有矣而安用和¶
　之彼無德者乃欲人人而通之則亦勞而無功矣¶
　王雱曰左契取於人右契取人左無事而右主權故古者分¶
　契之法如此也聖人執左契不從事於物而物自來合吾應¶
　其合者耳所謂感而遂通天下之故也然則聖人常受天下¶
　之責而無責人之心是以終無怨莊子曰以得爲在人以失¶
　爲在已湯曰萬方有罪罪在朕躬此之謂也記曰獻牛馬者¶
　操右契蓋獻者並券以進是知左契乃受責者之所執史記¶
　曰操右券以責事¶
　道眞仁靜先生曹道沖曰左陽也契合也左契者天道也天¶
<pb:CK-KZ_JY049_04p051b>¶
　道無私民之善惡自與吉凶相契聖人非故責人而或予之¶
　或奪之伹司之而已吉凶禍福皆民自爲之也故不私其恩¶
　而終無歸其怨¶
　達眞子曰左者心之所處契者言其合也聖人執心以合道¶
　而不責於人¶
　淸源子劉驥曰古者結繩以爲治破木以爲契君執於左臣¶
　執於右契來則合所以取信¶
　黃茂材曰道無求於世待其自至同焉者合而已譬如契有¶
　左右執其左契以待其來合者何責於人故有德司之¶
　程大昌曰獻粟者執右契漢之剖竹爲符也右留京師左以¶
<pb:CK-KZ_JY049_04p052a>¶
　授守臣謂之左符其意度制作皆與此應也¶
故有德司契無德司徹¶
　御注曰樂通物非聖人也無德者不自得其得而得人之得¶
　方且物物求通而有和怨之心焉茲徹也祗所以爲蔽¶
　碧虛子陳景元曰夫有德者中古之君也無文書法律但刻¶
　契合符以爲信約則民自從化故稱有德也無德者謂遠古¶
　之君也德大無名物皆自然而穴處巢居各安其分故其君¶
　無思無慮朝徹而見獨不爲不恃道冥而德淵更無契可司¶
　但司其通徹而已矣故稱無德焉¶
　臨川王安石曰司徹通於事則不能無責於人不能無責於¶
<pb:CK-KZ_JY049_04p052b>¶
　人則不能使人之無怨此其所以爲無德也¶
　道眞仁靜先生曹道沖曰司契以天道契於臧否司徹欲以¶
　聰明盡其民情而民情安能盡之故與則爲恩不予則爲怨¶
　淸源子劉驥曰有德司契亦猶是也有德之人眞性内明通¶
　元究微若合符契而不求之於人故謂之司契無德之人眞¶
　性未明博學多識以務通徹而不求之於已¶
　黃茂材曰徹者通也莊子曰樂通物者非聖人也¶
　林東曰聖人執左契不從事於物而物自來合吾應其合者¶
　耳故有德之人司契如右契之合左彼無德者乃欲人人而¶
　徹通之則亦勞而無功矣¶
<pb:CK-KZ_JY049_04p053a>¶
天道無親常與善人¶
　御注曰善則與之何親之有¶
　碧虛子陳景元曰夫天道無所私唯善人是與是謂天網恢¶
　恢疏而不失是以上善之人自然符會何用司契而責於人¶
　哉此復太古之風也¶
　潁濱蘇轍曰契之無私亦猶是也惟合者則得之矣¶
　道眞仁靜先生曹道沖曰非親而與之而善人自與福契此¶
　天道也¶
　淸源子劉驥曰契之無私亦猶是也惟合者得之¶
　黃茂材曰天無私親善則與之爲善者非特無求於人亦無¶
<pb:CK-KZ_JY049_04p053b>¶
　求於天待其自至而已¶
　　
** 小國寡民章第八十¶
小國寡民¶
　御注曰廣土眾民則事不勝應智不勝察德自此衰刑自此¶
　超後世之亂自此始矣老氏當周之末厭周之亂原道之意¶
　寫之於書方且易文勝之獘俗而躋之湻厚之域故以小國¶
　寡民爲言蓋至德之世自容成氏至於神農十有二君號稱¶
　至治者以此而已¶
　碧虛子陳景元曰國小能自守民寡能自足可以返乎太古¶
　矣¶
<pb:CK-KZ_JY049_04p054a>¶
　潁濱蘇轍曰老子生於衰周文勝俗獘將以無爲救之故於¶
　其書之終言其所志願得小國寡民以試焉而不可得爾¶
　道眞仁靜先生曹道沖曰小國民少而事務亦簡若數口之¶
　家衣食粗足無所用心又以小爲大則張大而勞以大爲小¶
　則簡靜而佚¶
　葉夢得曰國之不能治以大視之也民之不能安以眾視之¶
　也夫孰知有以大爲小以多爲少之道乎是故國大而以大¶
　治之民眾而以眾爲之則有終身不能勝者聖人之道無他¶
　亦曰小國寡民而已普天之下不爲不廣率土之濱不爲不¶
　多而吾未嘗知其廣且多也¶
<pb:CK-KZ_JY049_04p054b>¶
　淸源子劉驥曰本在上末在下要在主詳在臣天下雖大其¶
　本甚小故言小國百姓雖多其要甚寡故言寡民¶
使民有什伯之器而不用也¶
　穎濱蘇轍曰民各安其分則小有材者不求用於世什伯之¶
　器則材堪什夫伯夫之長者也¶
使民重死而不遠徙¶
　御注曰其生可樂其死可葬故民不輕死而之四方孔子曰¶
　上失其道民散久矣遠徙之謂歟¶
　涑水司馬光曰愛生安上¶
　王雱曰樂生遂性故重死安土無求故不遠徙無道之世貧¶
<pb:CK-KZ_JY049_04p055a>¶
　薄士多而利欲勝乎好生末勝本衰而貪求在乎分外故觸¶
　刑陷險如履平地而車轍足迹交於四方¶
　道眞仁靜先生曹道沖曰千金之下必有勇夫故民重利而¶
　輕死邦小民寡家給事希故樂土而不遷¶
　陳象古曰人各自足以全生意故重其死少欲寡求不必遠¶
　就其利¶
雖有舟輿無所乘之雖有甲兵無所陳之¶
　御注曰山無蹊隧澤無舟梁同乎無知其德不離無絶險之¶
　迹故雖有舟輿無所乘之無攻戰之患故雖有甲兵無所陳¶
　之¶
<pb:CK-KZ_JY049_04p055b>¶
　臨川王安石曰民自足於性分之内則無遠遊交戰之患¶
　道眞仁靜先生曹道沖曰水行則用舟陸行則用輿今旣樂¶
　其土不遷弗遠徙而就利民不相往來故無用大國不侵小¶
　國守土介胄戈矛不戰安用¶
　陳象古曰寡欲易足民共不爭故舟輿可閑甲兵可偃¶
　淸源子劉驥曰淡然自守不相往來故雖有舟輿無所乘之¶
　恬然自足不相紛爭故雖有甲兵無所陳之¶
　程大昌曰難於就死則必樂生故無盜無盜則甲兵爲虛設¶
　安土而無外慕無外慕則不他徙故舟輿爲長物也¶
使民復結繩而用之¶
<pb:CK-KZ_JY049_04p056a>¶
　碧虛子陳景元曰今將使人忘情去欲歸於淳古¶
　潁濱蘇轍曰事少民樸雖結繩足矣¶
　淸源子劉驥曰彼民各有常性耕而食織而衣含哺而熙鼓¶
　腹而遊其行塡塡其視顚顚可以同於上古至德之世故使¶
　民復結繩而用之甘其食美其服安其俗樂其業鄰國相望¶
　鷄犬之音相聞使民至老死不相往來¶
　程大昌曰莊子備舉此語而致諸伏羲神農以上且推論後¶
　世之失曰今遂使民延頸舉踵曰某所有賢者臝糧而趣之¶
　足跡接乎諸侯之境車軌結乎千里之外是上好智之過也¶
　好智而無道則天下亂矣故夫結繩之可復也其必自民無¶
<pb:CK-KZ_JY049_04p056b>¶
　外慕者始也則愚其智使入於無欲者又絶其外慕之本也¶
甘其食美其服安其俗樂其業¶
　御注曰止分故甘去華故美不擾故安存生故樂¶
　碧虛子陳景元曰夫君上無欲而民自樸嗜好不生民乃知¶
　足雖蔬食藜羹之糲而飽滿淡味爲甘葛衣鹿裘之粗而温¶
　涼無文爲美茅茨蓬蓽之陋而風雨不侵爲安南炎北沍之¶
　苦而水土任適爲樂¶
　涑水司馬光曰雖疎惡隘陋自以爲甘美安樂¶
　潁濱蘇轍曰内足而外無所慕故以其所有爲美以其所處¶
　爲樂而不復求也¶
<pb:CK-KZ_JY049_04p057a>¶
　陳象古曰易自足也¶
鄰國相望雞犬之聲相聞使民至老死不相與往來¶
　御注曰居相比也聲相聞也而不相與往來當是時也無欲¶
　無求莫之爲而常自然此之謂至德¶
　碧虛子陳景元曰鄰國相望猶今郡縣之相接也雞犬之音¶
　相聞謂民豐而境近也民至老死言無戰敵而夀終也不相¶
　往來猶魚相忘於江湖人相忘於道術也此可以同赫胥尊¶
　盧之風矣¶
　穎濱蘇轍曰民物繁夥而不相求則彼此皆足故也¶
　臨川王安石曰夫德之被於民及其極也則能使民無知無¶
<pb:CK-KZ_JY049_04p057b>¶
　欲惟知耕而食蠶而衣而不知其所以然¶
　道眞仁靜先生曹道沖曰自耕自織不闕衣食無與無求往¶
　來何益¶
　淸源子劉驥曰古之人有連墻二十年而不相謁請者蓋進¶
　此矣¶
　黃茂材曰昔者容成氏大庭氏伯皇氏中央氏票陸氏驪畜¶
　氏軒轅氏赫胥氏尊盧氏祝融氏伏羲氏神農氏當是時民¶
　結繩而用之甘其食美其服樂其俗安其居鄰國相望雞犬¶
　之音相聞民至老死不相往來老子之意欲與天下之民同¶
　於上古乎¶
<pb:CK-KZ_JY049_04p058a>¶
　　
** 信言不美章第八十一¶
信言不美美言不信¶
　御注曰道之出口淡乎其無味貌言華也故不足信¶
　碧虛子陳景元曰夫信實之言淡乎無味其猶水也水淡則¶
　能久不美者以其質而苦也美好之言甘而滋溢其猶醴也¶
　醴甘則易絶不信者以其華而虛也¶
　潁濱蘇轍曰信則爲實而已故不必美美則爲觀而已故未¶
　必信¶
　臨川王安石曰信者性也言近於性則極天下之至順故言¶
　之信者不美言之美則不能近於性矣¶
<pb:CK-KZ_JY049_04p058b>¶
　淸源子劉驥曰信言合於道美言悅於人¶
　黃茂材曰天下皆知美之爲美斯惡矣言足信於人何用美¶
　哉美則不信¶
　程大昌曰信者誠然也用其誠然者言之無所緣飾故不美¶
　也所謂道之出口淡乎其無味者也美言則涉迹而文如春¶
　臺太牢者是矣食於母而談其眞者不如此也¶
善者不辯辯者不善¶
　涑水司馬光曰吉人寡辭盜言孔甘¶
　潁濱蘇轍曰以善爲主則不求辯以辯爲主則未必善¶
　道眞仁靜先生曹道沖曰其行實善不假辯說心行不善自¶
<pb:CK-KZ_JY049_04p059a>¶
　疑而巧說¶
　黃茂材曰道無問無辯果於善何用辯哉辯則不善¶
知者不博博者不知¶
　御注曰知道之微者反要而已聞見之多不如其約也莊子¶
　曰博之不必知辯之不必慧¶
　碧虛子陳景元曰知者謂知其道也明於理而知根本得其¶
　要而已何必博乎所謂少則得也西升經云子得一萬事畢¶
　博者謂博通於物務於事而攻異端不知所極所謂多則惑¶
　也莊子曰文滅質博溺心¶
　涑水司馬光曰知者不博一以貫之博者不知多歧亡羊¶
<pb:CK-KZ_JY049_04p059b>¶
　潁濱蘇轍曰有一以貫之則無所用博學而日益者未必知¶
　道也¶
　道眞仁靜先生曹道沖曰精粹已知而不須廣博不知要理¶
　徒謂多聞¶
　葉夢得曰今老氏之爲書使人得以受而味焉則近乎美窮¶
　萬物之理而無不至則近乎辯察萬事之變而無不該則近¶
　乎博然固有信而不美善而不辯知而不博者存¶
　黃茂材曰通乎一萬事畢苟知一矣何用博哉¶
聖人無積旣以爲人已愈有旣以與人已愈多¶
　御注曰有積故不足無藏故有餘莊子曰聖道運而無所積¶
<pb:CK-KZ_JY049_04p060a>¶
　涑水司馬光曰聖人不集不私無物旣以爲人已愈有德智¶
　無窮旣以與人已愈多損之而益¶
　潁濱蘇轍曰聖人抱一而已他無所積也然施其所能以爲¶
　人推其所有以與人人有盡而一無盡然後知一之爲貴也¶
　王雱曰聖道運乎無方而我常無滯故以至無供萬物之求¶
　積而有之所得鮮矣爲人者施於事業以治天下也因其勢¶
　而利之則吾道不虧而事業彌廣矣與人者授之以道也授¶
　之以道如天生物吾未嘗費而物日以夥旣云無積故又明¶
　能淡足萬物蓋惟無積乃所以能足也¶
　道眞仁靜先生曹道沖曰體虛善應¶
<pb:CK-KZ_JY049_04p060b>¶
　淸源子劉驥曰聖人體道之妙應物之求以德分人未嘗費¶
　我旣以爲人已愈有旣已與人已愈多萬物皆往資焉而不¶
　匱無積故也¶
　黃茂材曰道與天下共也非聖人已私物聖人運而無積旣¶
　以爲人而在已者不加亡故曰愈有旣以與人而在已者不¶
　加少故曰愈多此道所以爲善貸萬物而不遺者歟¶
　程大昌曰此其故何也聖人者道之管也道者居於至無而¶
　萬有莫不由之以出故不待營致藏聚視之不足於見聽之¶
　不足於聞而用之無時或旣莊子曰益之而不加益損之而¶
　不加損者聖人之所保也淵淵乎其若海巍巍乎其終則復¶
<pb:CK-KZ_JY049_04p061a>¶
　始也¶
天之道利而不害聖人之道爲而不爭¶
　御注曰體天而已何爭之有¶
　頴濱蘇轍曰勢可以利人則可以害人矣力足以爲之則足¶
　以爭之矣能利能害而未嘗害能爲能爭而未嘗爭此天與¶
　聖人所以大過人而爲萬物宗者也¶
　葉夢得曰抑嘗觀世之論老氏者矣自漢蓋公得其術教曹¶
　參以相齊而齊治竇太后好之施於文景而天下大安茲非¶
　其利乎然以淸虛而廢實務其流遂至於亡者則不可謂無¶
　害孔子曰述而不作信而好古竊比於我老彭古今所傳以¶
<pb:CK-KZ_JY049_04p061b>¶
　老爲老氏信斯言也孔子所不廢茲非其爲乎然有病其搥¶
　提仁義絶滅禮學以爲有見於上而無見於下羣起而非之¶
　則不可謂無爭此二言者老氏之所前知也¶
　黃茂材曰聖人與天其道一也在天謂之利而不害在聖人¶
　謂之爲而不爭其實無二八十一章雖名道德經始終言道¶
　而已¶
　程大昌曰此二語皆主柔而言也凡其一書皆主柔以達所¶
　欲而其道原蓋出於天也是以篇終對而言之¶
　頴濱蘇轍曰凡此皆老子之所以爲書與其所以爲道之大¶
　略也故於終篇復言之¶
<pb:CK-KZ_JY049_04p062a>¶
¶
¶
¶
¶
¶
¶
¶
¶
¶
太上道德眞經集註終               ¶
<pb:CK-KZ_JY049_04p062b>¶
¶
¶
¶
¶
¶
¶
¶
¶
¶
¶
