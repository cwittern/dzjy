#-*- mode: org; -*-
#+EXPORT_ID: JY243
#+TITLE:玉詮
#+PROPERTY: pinyin Yuquan
#+WITNESS: YP JYE
#+BASEEDITION: CK-KZ
<pb:CK-KZ_JY243_07p001a>¶
* 天部神威五雷都統劉大天君¶
　大天君諱蚪於戊申年三月奉命督教¶
劉天君曰覺光度世法爲道根明性見眞道爲法本我奉命開¶
教混元惟道法兼持性命彚一度世開緣印心植鼎各當猛尋¶
星宿源頭以副殊恩特典不可授法不鍊鍊法不純以虛上意¶
欲鍊法者一在定基丹光培護息息貫中辛虎庚龍左旋右盼¶
靜則爲月月落長川動則爲金金飛火冶勿以火候而强制勿¶
以先時而預操循循入彀方爲定基一在養靈靈光奕奕根在¶
絳宫絳宫重重升於金樓金樓之中萬神是宗定則光聚一則¶
光充萬緣之息神光隆隆守心定氣抱虎降龍升三降九息如¶
<pb:CK-KZ_JY243_07p001b>¶
條風暖從臍下乍伏乍從是爲養靈天地始通一在息機天高¶
四穹體健斯空日珠星璣旋轉不窮我有心珠綰合蒼窿心中¶
之眞能見六通一通於口守牝和中次通耳目塞兌神融鼻及¶
四肢通於中宫應機發運左鼓右鍾按此六通機息神通是爲¶
息機與天同運一曰潛志志從心運志一心平志從心一平心¶
在眞峩峩七寶觀心得金無役我志志堅道凝無小我志志大¶
法成潛志之功心心會明潛養潛伏慧眼洞眞馘我三尸滋我¶
三精潛志旣極道果斯成一曰證神神光所曁照徹無邊天有¶
萬神雷爲法鞭地有萬神岳爲法源身有萬神玉爲法先統合¶
三神罡破風捐證神之奧道在目前守眞見光眞達萬天功成¶
<pb:CK-KZ_JY243_07p002a>¶
黃籙證神靈籤¶
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY243_07p002b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY243_07p003a>¶
* 先天主教䕶國衞道朱大天君¶
　大天君諱𩆝於庚戌年三月奉命督教¶
朱天君曰緣由心造緣起心滅緣滅心存惟在空識信道者心¶
無所疑也見道者心無所蔽也知道者心無所昧也能知道方¶
能見道能見道方能信道不能信道謂之障不能見道謂之惑¶
不能知道謂之愚去愚莫如思去惑莫如定去障莫如慧慧從¶
定中生定從思中出凡夫所以不能信道者無慧故也欲求慧¶
者先求定欲求定者先求思妙如寶月從思中來能思則能悟¶
能悟則大行生身有絳宫非思不親身有三品非思不融身有¶
善神非思不見身有陰魔非思不滅善思者如珠輪轉空一󰆷¶
<pb:CK-KZ_JY243_07p003b>¶
不著如玉魄照世運於自然故謂之觀觀非目觀也反智内藏¶
神機自發其發也如車已推舟已帆自禁不能止况他人乎¶
¶	
¶	
¶	
¶	
¶	
¶	
¶	
¶	
<pb:CK-KZ_JY243_07p004a>¶
* 先天猛火降邪輔正王大天君¶
　大天君諱善於辛亥年十二月奉命督教¶
　玉書曰敬稽本壇基化之始斗玄二壇止有先師掌教自戊¶
　申三月劉大天君莅玄壇始稱督教事無大小咸聽綜理故¶
　傳懴頒科施符治病屢奏弘績而於庚戌三月去任朱大天¶
　君繼之神威更肅紏功核過峻若嚴師未滿二載又於辛亥¶
　年十二月初三日今督教王大天君莅任綜理三壇統裁眾¶
　務或授法於壇員或宣勞於齋醮呼吸相通知弘慈之迫切¶
　性玄兼盡識大智之圓明更於壇事紛紜之日論撰眞規遂¶
　爲本壇萬世不易之模總之三大天君皆係先天一氣化生¶
<pb:CK-KZ_JY243_07p004b>¶
　積功成聖已經累劫而於本壇因緣尤爲浩大云¶
王天君曰凡身不可戀亦不可棄俗緣不可著亦不可滅總之¶
要尋本來面目先掃一切偏見若是漫然抛落更從何處參究¶
玄機我與子一訣¶
有事悟無事除偏見性真本來無一物何障與凡身吾性卽元¶
始元始卽眾生三界理一貫心明入貫門心心妄且幻何者爲¶
心明改過改是主淡欲淡是真無止無不止便得自然靈郤笑¶
多識者碌碌貪虛名從來萬法千門只求一悟並無大小若不¶
到此貫門總使修菩提三昧也是空花¶
王天君曰桐子將來俗緣甚重本來能勿昧乎我等向望子爲¶
<pb:CK-KZ_JY243_07p005a>¶
龍沙眞種不意尙戀凡緣凡緣非外來也皆因子有一線凡情¶
留滯心内所以境從心結但未知吾子何日此情了悟¶
空緣本無相一著便生緣了緣方見本忘本便隨緣身世如電¶
光功名眞幻泡蹈履網羅中禍機不可測豈若安愚賤悠然自¶
怡悅桐子豈不聞乎剩凡情之一線悵雲路之千層從今以後¶
欲結眞月成大丹不亦難乎¶
銛子應俗不是道能應能空方是道子非不能空以爲不必空¶
耳我等初修時處富貴猶看得甚壞何也諸境觸心總是罪障¶
惟看得壞了所以能空惟看得空了所以能安¶
身是行尸家是囚生民攘攘負刑儔憂悲苦楚時時現方得眞¶
<pb:CK-KZ_JY243_07p005b>¶
心性地浮
子等不要看得樂境是樂苦境是苦求得性來苦樂皆假所以¶
入道當從空緣始非不明本心漫然空也¶
王天君曰煉法之根在精守精之道在息息有陰陽出於玄牝¶
玄牝之竅貫於綘臺心火熾則腎水𤍠火熾水𤍠則起淫心淫¶
心一起則息不調而精不透月矣欲煉法者先寡欲煉法之基¶
在氣氣中有五行各有繫絡能守氣者不必在心腎中取要從¶
崑頂注入中丹方是先天祖氣若止在五氣中添出便是旁枝¶
不能直上也然須循循導引三車而進八景自有眞氣能下不¶
必生尋一竅反致日月失輪欲煉法者先定息煉法之宅在神¶
<pb:CK-KZ_JY243_07p006a>¶
神者身之主道之源也道源在天身主在日天光惟日能燭曰¶
光惟天乃容人中之神上承天氣中接日輝所以無幽不燭而¶
光被四表然神光在宅能養方充韜晦始明全在水中養火中¶
韜方是神光直透故度人經云氣月神日眞靈混沌也欲煉法¶
者先求慧具此三種方可煉靑羅混元也¶
王天君曰大緣在本壇緣者造道之資有道心者可以授緣上¶
天是以待人而傳道擇時以開恩擇非其時雖有眞修緣弗至¶
也待非其人雖遇運會道弗隆也故緣者道之符道者緣之根¶
能修乎道可以感緣者在我不患緣之不至也其或與道相違¶
可以敗緣者在我勿望道之能隆也天操其衡人操其權天人¶
<pb:CK-KZ_JY243_07p006b>¶
之會一理貫通感應之機分毫不爽金子可將我言細參之¶
光明洞照提挈珠心珠心在人妙靜眞一奈爲習尙所移情緣¶
所絆雖有珠光如砌墻壁不能吐露淸輝可憐下土眾生珠體¶
個個圓明但因未聞正教徑路多歧以致圓者變而爲偏明者¶
變而爲昧珠心旣失罪業無窮罪大業重者地獄隨之苦報及¶
之是以天眞哀憫開鸞設教俾有志者聞教而自新有罪者聞¶
教而遷改傳之其人以廣天化布之於法以垂後人此皆天眞¶
救世之慈開化之本也故規曰以性爲宗以慈爲化慈者非姑¶
息之仁煦煦之愛也教人以正覺人之迷使彼復其性天保其¶
心珠遠其罪垢永脫苦報而後謂之大慈若非善人接引在壇¶
<pb:CK-KZ_JY243_07p007a>¶
或有苦報漫然哀之至於代其禱禳是名黨惡不名大慈其或¶
彼有悔悟之心我無接引之力言不足以開導行不足以觀摩¶
漫然不哀而置之於相忘之地是名負信亦不曰大慈其或一¶
言之微足以開人一事之小足以澤物爲善於莫知之地立功¶
於不見之鄉澤及於人而不以爲功道被於物而不以爲德中¶
心坦然無欲昭然淨白者是名大慈可以奉化矣¶
成道之人一心不離道一事不忘道一言不悖道行之有常乃¶
能見道今之人雖欲成道合道之時甚寡一杯之水豈能勝車¶
薪之火哉世人昏昧不察乎此便道修行無益作善無功不知¶
纎芥之善必受善報纎芥之惡必受惡報蒼蒼昊昊自有主持¶
<pb:CK-KZ_JY243_07p007b>¶
何况靈壇感應乎丕弘善道立壇之根接引善人度世之基道¶
以人而顯人以道而興然後能使世間眾生俱發善念共乘元¶
始慈光也桐子勉之¶
王天君曰紅塵萬丈汨没性光譬如寶珠爲諸穢氣所毒非惟¶
光不能發卽珠體亦將毁壞諸子今日性光亦如是也若欲復¶
見本來非痛加哀悔一番洗滌一番安能光輝如舊我所謂哀¶
悔者實實見得俗塵可厭靈珠可惜故能哀悔師前冀教雨之¶
沾濡也我所謂洗滌者大心洗滌斷制甚剛收攝甚密故能培¶
養道根使玄風之流暢也若不如是洗心懴悔終日悠悠忽忽¶
功行不積道果何由而成乎金子汝知教行兩關否侍真閱詮¶
<pb:CK-KZ_JY243_07p008a>¶
所以聞教也煉心養性所以立行也若聞教而不立行終身奉¶
壇亦無一得若欲立行而不知聞教如瞎馬過山動足卽碍向¶
來諸子聞教已多所以終不悟道者皆因奉教之後不能靜養¶
道根功夫不足故也若能躬行實踐雖片言半偈足以悟本何¶
患法藏未充寶詮未備耶¶
金子不要把道法兩字太看難了本性不昏時頭頭是道眞神¶
運用間處處皆法修道修法者總要看得源頭淸大旨透不如¶
小鳥啣花東飛西啄也汝等所以不能見原守道者不在道不¶
守而在塵不淸不在心不明而在欲不去我千言萬語不過要¶
汝等去欲奈子等認欲作性認俗作道正覺旣不能生偏見又¶
<pb:CK-KZ_JY243_07p008b>¶
敢於肆若終如此縱有十萬寶經豈能度汝哉¶
王天君曰子等欲入道先明性明性非難也善根發處可見本¶
來但守性爲難耳守得一日便是一日眞人聖賢之路不雜不¶
煩只明得一性所以能定能安能慮能得得者此性時時能明¶
不間斷也子等能見性卽能見天能見天卽能觀物能觀物卽¶
能觀境境忘而後相空相空而後眞見天心見已心明道量宏¶
身量消其基在參玄也玄者非空非虛卽是我心極深處所以¶
能守𢆯者默然寡言昏然守慮粹然靜思恬然順境無觸無著¶
但守虛明此乃入法要道修眞初路苟能循循奉行自然一旦¶
貫徹心法兩空得大智慧也從此而淸靜圓通謂之玉光從此¶
<pb:CK-KZ_JY243_07p009a>¶
而純修堅固謂之性光從此而具足妙行謂之道光從此而廣¶
布慈愛謂之法光四果者皆以明性而入也性有二耳之於聲¶
目之於色口之於味類皆塵性也宜空也耳之能聞目之能見¶
口之能言天性也宜實也何也自然之才也心亦有自然之才¶
仁義忠信四者不可忘也人之所以忘者不思耳故曰心神丹¶
元令我通眞妙在思也思之道有二動則觀其應觀諸物觀諸¶
文靜則觀其空觀其萌觀其存能觀卽能思能思卽能明動而¶
常靜靜而常思思之直道也子等能用力如此何患果之不得¶
化之不揚各各盡心返照我願畢矣¶
王天君曰靈化無方隨心而感心有二三化不能久本壇可以¶
<pb:CK-KZ_JY243_07p009b>¶
垂久者皆吳子一心所格但化本無形著之則障至能輔化者¶
心空見空大事出於無事大爲出於無爲總之有爲之法皆是¶
空相聖賢事業宜從本際點化隨點隨化俱成妙境若二等人¶
於事爲中生一我相我相一生貪著一切以此立壇開化未有¶
不敗者也¶
修眞學道總要一誠若稍有爾我便非一稍存妄見便非誠諸¶
子爾我之生妄見之起皆從輕躁中出心一輕則教語不受心¶
一躁則事機不明内忘教語外舛事機所以誠一之心因此漸¶
失殊不知靜中之樂無待於外心性之功可以殺境但要尋著¶
本眞方能入手本眞者初念也念起於心追念見心心生於道¶
<pb:CK-KZ_JY243_07p010a>¶
空心見道上根備此卽爲頓門下根修此亦不失漸門若曰大¶
法由頓小法由漸此人便終身不悟何也法無曲直根之利鈍¶
使然也且如飛𢆯妙品中有萬法亦只一法修飛𢆯者有一門¶
而入門在何處淸淨經曰内觀其心一句可以盡經義亦可以¶
入飛玄矣𢆯詮萬卷不外觀心然此心不可執也精氣形骸無¶
非心寶卷之以大其體煉之以發其光眞身自見矣¶
王天君曰澄子汝家道氣已齊德心尙有未備緣尙有一病未¶
去如能去此天福自來道者性之光也理者光之寓也明理以¶
安性性自不昏見性以發光光自常在所以旣聞道法尤當默¶
受若一生著念性光遂昏吾欲勸汝家人各求已性毋談人短¶
<pb:CK-KZ_JY243_07p010b>¶
縱使他人不能入道與子入道無干不可談也只要修已之身¶
安已之心改已之過自然家風丕振嗣息賢良可以傳此壇脉¶
人言心要死我言心要活活則無所牽愼勿死於物境本無滯¶
形心滯塵網結將心返太空境同水中月一念參眞諦棄死求¶
心活道本無爾我執我便非眞善功由濟世陰德在寛人人孰¶
無情欲人誰少愛憎克已已所安施人猶用恕况以已所難責¶
人期必至非汝欲過求累汝業有四一者欲尙心欲尙疏自治¶
一者自見心自見忘人志一者不平心不平嗔火熾一者浮淺¶
心浮淺懷聲勢豈知大道中無心亦無志此身屬造工如鐵入¶
爐中鐵隨爐火轉人隨天命通若有一分我究竟非眞空¶
<pb:CK-KZ_JY243_07p011a>¶
此乃道人安心之法見性之門當以靜心會之¶
王天君曰眞𢆯洞虛現飛𢆯靈極會靈天中天香環雲護寶月¶
母塵沙世劫散空烟非烟非雲抱飛斗舞靈回光九氣綿上守¶
崑頂下守牝空空九神三九傳一水一火運刀圭中含無極金¶
光全二乾一兌聖相具朱嬰端坐火中蓮一氣轉交神顧母再¶
轉神充氣母安三轉不離精上月月盈月缺庚辛弦三三之後¶
卽九九水中生火見乾圜此是先天受胎訣何人能解月中天¶
壇化欲彰全在守玄守玄之功全在眞一眞一之理全在見心¶
今觀子等何人能見心心不離道道不執道方能下手坐玄若¶
道俗相間則俗勝而道微欲勝而私積滿腔中皆三彭爲主矣¶
<pb:CK-KZ_JY243_07p011b>¶
又安能見心悟道¶
金子問二乾之義曰先天之精後天之門知其門守其精大月¶
自明¶
王天君曰復性之功存乎守戒性不明無以見道戒不眞無以¶
復性戒者非徒在事爲上桎梏一身須要内觀守戒之心本自¶
光明不染眾惡如此纔能守若不内求戒心徒在外境約束胸¶
中已無主子譬如家中已無主人誰爲防禦外㓂所以守戒非¶
難眞心爲難眞心旣透何戒不可守矣¶
王天君曰修圓則化開感實則應速我願奉壇諸子皆敦本行¶
自然無負上意不必徒仗鸞沙徒勞禮拜以爲奉眞之具也大¶
<pb:CK-KZ_JY243_07p012a>¶
凡道之一字最難識取天之一字最難合一人之一字最難化¶
度我以爲道可得未必卽得欲得卽迷我以爲天可接未必卽¶
接欲接卽著我以爲人可感未必卽感欲感卽紛所以人之退¶
道每從三者不效中生出許多憂慮許多煩惱許多不平殊不¶
知聖賢成已故能成物自度故能度人化障則緣從神靈則法¶
顯皆屬性分工夫並不起一毫私念爲我聲名爲我利益爲我¶
高尙爲我智巧只是平平實實日進月躋漸漸修證譬如饑人¶
吃飯安飽自知不向他人賣弄是以有貴而自喜賤而自得富¶
而自足貧而自樂此之謂和緣合道是知道者也至於增修上¶
法尙有無窮妙境或至神遊天府去來自如或至身現光明千¶
<pb:CK-KZ_JY243_07p012b>¶
眞爲侣或至曉達妙乘玉質金姿種種福緣不可殫述然皆要¶
從平實修證自然而得非可抛郤坦途蹴至聖眞之域也¶
王天君曰道如山立惟在歸宗本壇係玉京開化以明心見性¶
爲宗何等直㨗而子等不知大旨東馳西逐何益之有譬如瞻¶
視日月舉頭卽是郤乃水中覓影豈非枉費精神原其障碍只¶
爲二種夙習所牽一者枯寂之病天地人物本同一性子等只¶
知守定頑空向空望道而眞氣周流反視爲若有若無靈光相¶
照反以爲恍恍惚惚豈不遠之又遠一者著相之病大道深微¶
全在無聲無色子等只認色相莊嚴神通感應處求見聖眞豈¶
非管窺蠡測蕩蕩難名巍巍無上豈庸庸之士所能奉者乎故¶
<pb:CK-KZ_JY243_07p013a>¶
曰道人入俗皆道俗人奉道亦俗識破二病朗然頓見本體如¶
同太虛太虛眞體落一色相耶吾心靈明著一色相耶太虛與¶
心體刻刻流通又豈落於枯寂耶從此悟去便看見本壇宗旨¶
此心與壇光時時相接如同香雲之交互水月之俱映則玉壇¶
正教豈非提醒人心大玄宗乎思子從今悟去當發無上想發¶
歡喜想發哀悔想哀痛自已遇如此正教而復徘徊顧忌豈非¶
前生業重今世障深旣已自悔更當哀人日光照於上盲者不¶
見雷聲震於耳聾者不聞旣同到寶山又復疑畏交參仍是一¶
雙空手所以然者汝等從文字悟入不從性宗透也上帝簡書¶
深重眷注甚渥須各打起精神守定玄宫勤參鸞訓念我等爲¶
<pb:CK-KZ_JY243_07p013b>¶
上帝簡用之臣非世俗役使之人我一奮志神光直冲霄漢我¶
一退志魂魄便落冥途况過去日長光陰漸短豈可以片時之¶
苦樂換厯劫之升沈乎急宜痛定思痛慟哭一畨方不負今宵¶
提挈¶
王天君曰靈光無常有覺卽接靈通無常有慧卽開靈性無常¶
有機卽悟然有數存焉通可進也而不可恃光可待也而不可¶
强性可循也而不可任三者能具方可言法言玄¶
法無定本執則膠虛則妄不膠不妄只要於方寸中靜養内基¶
不爲外塵所擾方可以眞見眞内光直透外光相激於紫光中¶
雷霆日月任我號召方可隨感隨應至於玄之一字尤不可執¶
<pb:CK-KZ_JY243_07p014a>¶
相尋想所謂坎離鉛汞者相也非眞也若落一相守一門縱使¶
得手亦屬旁枝宗壇正傳不過要子等修我本來一米欲修米¶
光當漸次去私復本由外達内米光充則内鼎堅内鼎堅然後¶
可以行法度世外境之擾不在坐時可空要平日立基堅固譬¶
如大風撼古木枝動而本不搖平日工夫當以淸心爲主若一¶
涉煩惱則空化爲大火坐時愈覺焦熾然淸心要平日從容處¶
境如花之開落自然中有天機相泊暗合時緣非若告子之强¶
制不動也¶
吳銛問入道之門曰觀心心如天之日隨在降光然不可執日¶
在何處此中一點丹頭觀心之秘也¶
<pb:CK-KZ_JY243_07p014b>¶
養氣爲根守精爲門復性存存在於冥冥勿撓我神神守崑崙¶
勿喪我珠珠在玄牝聖日聖月炁炁資生丹靈骨靈日月昇騰¶
是爲眞丹夀同岡陵光不可見神不可昇沈我碧虎赤龍乘雲¶
時時無間手握天根靜中有機眞靜始凝動中有括眞動方甯¶
動靜闔闢乾坤大身是爲眞訣悟之長生¶
王天君曰眞實修行行盡覺空覺空所空得大智樂修行人最¶
重眞實最惡浮僞爲善於可爲之地浮也立功於有爲之時僞¶
也須要三心不牽二意不掛方是眞功實善知此者鮮矣¶
天化顯世本非由人人之能從化者以其能自化也化障則緣¶
會開化隆則道光集時而行之我不有也時而舍之我不棄也¶
<pb:CK-KZ_JY243_07p015a>¶
守者一用者直修者純行者權故能自化也任大責重不可畏¶
難也慮善以動可耳高眞妙果不可自畫也勤學以希可耳世¶
情危迫不可避脫也修已以俟可耳三關明萬善足此之謂要¶
道¶
王天君曰汝汝我我可謂一乎汝我旣不一可以一人乎汝我¶
之生情與非情我本無我汝二其心情去心一汝同我心且求¶
己心莫論人心同見於我同見於眞眞人在上非在玉京玉京¶
眞人是我心眞我不見心情想紛乘情忘相絶因我見心心如¶
明月亦若輕雲雲流無踪月體常淸性光充足故能守眞¶
化人先化已已化人自化修身先修心心修身自修水之柔也¶
<pb:CK-KZ_JY243_07p015b>¶
不得其性尙能决隄而行况人情乎情生爲機機成事成故司¶
教者有先機有後機有當機觀於天人之會察於動靜之端始¶
能見機應物機在事先不可後也後則不及機在事後不可先¶
也先則淆亂機在當機不可或先或後也先後則不濟三者洞¶
明可爲普化之本三者不明教人實難人之心也動而生情好¶
惡各異趣向不同譬如河流可導不可障垢膩沾身必以灰滌¶
此雖物性人性亦然得性知機教之能事畢矣¶
天意深微誰能知之知之者亦不知之不知之者亦曰能知非¶
不可知不可知知非不可知知以知求知眞實不載故莫知也¶
能知者如童嬰然童嬰不知有人而人愛之不知有已而人保¶
<pb:CK-KZ_JY243_07p016a>¶
之同於天眞完其神志與天合德是謂知天天心如何平等是¶
也天德如何直上是也直本無直上本無上人本無人我本無¶
我人我雙忘直上之道也¶
貴德尙仁則人無爭貴仁尙義則人不忌貴義尙能卽不能以¶
無爭貴能尙功卽不能以無忌大樸渾然渾然不敝知大樸之¶
所在其可謂主化弟子矣¶
迷者勿引人昧者勿教人怯者道之仇俗者障之根身者事之¶
本行者言之符靜而靜其心如淵動又動其過如林戒中戒其¶
戒在心守中守其守在一一時有一善善功日積一時省一罪¶
罪過日消不見其眞雖智大迷不窺其奧雖明大昧吾守一精¶
<pb:CK-KZ_JY243_07p016b>¶
吾守一則三者能守可面玉光¶
王天君曰鴟鴞在山鳳凰不至匪類在壇英賢不生接引愈嚴¶
人材愈廣守壇愈歛天化愈廓歛者必使人人知歛無有爲心¶
無好大心無著相心方可同其守壇故主教二子不在當事與¶
人爭執全在平時以天眞意旨薰陶眾人涵育眾心使各心明¶
道見自無背規逆理之事矣然必始於自修終於及物二子自¶
修未純遽思及物非惟無益於世而且有累於已豈不知大道¶
平直無心成感乎豈不知躬行實踐無爲成化乎豈不知含光¶
守雌應世眞如乎總之大本大原不外一心心之相感其變無¶
窮狂心感者狂爲同氣而放蕩之人應之妄心感者妄爲同氣¶
<pb:CK-KZ_JY243_07p017a>¶
而詭誕之人應之勝心感者勝爲同氣而妄爲之人應之隘心¶
感者隘爲同氣而偏謬之人應之故同心相附同氣相求遂至¶
結成一氣稍有不合於道未有不干天和而壞道紀愼之愼之¶
王天君曰修道法門非止一端禮誦又爲入道始基不拘壇中¶
法寶壇外經書皆可聞道但勿以速爲程以多爲貴總於禮誦¶
之時得見淸明本體内心不出外緣不入如如妙覺朗朗元音¶
非色非相默然貫通卽是眞禮誦也¶
王天君曰聖化無邊聖心弘慈聖教無方聖道無適聖行具足¶
聖功莫測神神神神非神𢆯𢆯𢆯𢆯何𢆯神𢆯神𢆯𢆯神𢆯神¶
𢆯神旣分天地始剖神𢆯合一大道乃得悟之則生執之反失¶
<pb:CK-KZ_JY243_07p017b>¶
知𢆯忘言昧𢆯神窒神明明神神非身生有無無有妙𢆯自得¶
𢆯𢆯無知𢆯𢆯無道無知無道混然合一神非身生神非神得¶
得之不得失之永失通三至九返三還一得是旨者卽爲太極¶
此返神法也¶
王天君曰道法興隆不在俗人敬奉而在法嗣賢能古先聖賢¶
雖具普化大慈亦未嘗家喻戸曉使舉世之人奉之若狂也蓋¶
道法兩字甚難辨別一經俗眼大者亦小一經俗口精者亦粗¶
卽如尼山弟子尙有異聞之疑旌陽之徒未免色心之染何况¶
未皈道者耳不聞天眞訓誨目不覩大道經書内懷利欲之心¶
外染塵囂之習如此之人雖欲竭力稱揚反使聖心淪隱故白¶
<pb:CK-KZ_JY243_07p018a>¶
仙云炫惑凡俗謂之邪炫惑鬼神謂之魔常使世人疑之吾道¶
庶幾不壞妙哉是言也所謂凡俗鬼神者必非正覺淸信傳道¶
法門也必因一時神通禍福所感傾心向慕雖在彼亦云信心¶
而以道觀之止成炫惑而已以炫惑之見出讚嘆之口眞道有¶
不淪隱者乎無論在我之是非而卽此炫惑一端邪魔之名所¶
不免矣是以上仙法旨反取一疑不取一信此正救世大慈保¶
道之秘妙也此等眞訓汝輩不參每事好於稱說汝意何如不¶
過曰使人敬我使人信我耳豈知敬信之中卽謗毁之機也興¶
隆之内卽敗壞之由也故五老啟法元始慮其碍眞如來示寂¶
囑弟子以守默上聖用心如此久遠而子等智慧未充輕說道¶
<pb:CK-KZ_JY243_07p018b>¶
法雖言言有本豈能繫之人心乎¶
王天君曰子等未明虛明二字便謂道法可以勇進之心求之¶
而不知四大未破趕前退後俱是魔窟當以空心破之勿以必¶
心入之所謂十劫坐道場不能成佛道也白大眞人云靈非我¶
靈求不得上前下去皆虛妄此時見道見元身不用苦修脫塵¶
網此時者於上前下去忽然見此身而破四大也此是眞悟法¶
門有志弟子各當留意¶
王天君曰上眞頒示戒條所以啟人正性若子等正性無虧雖¶
不奉戒戒卽在是故守戒者要見戒心卽所謂圓明自然路也¶
若能識取圓明領會自然則於諸戒無起分别何大何小何難¶
<pb:CK-KZ_JY243_07p019a>¶
何易寸天障掩雖小而難心地光明雖難而易總是戒者諸法¶
之要入道之階聖眞之果凡夫之防防者防患於未然防過於¶
未萌防心於未兆卽昔賢所謂惟精惟一兢兢業業之道耳一¶
日能守一日能戒一念不守一念背戒豈有旣戒而自恃未戒¶
而可避之迹哉¶
王天君曰煉度有三要一要者心合也二要者氣合也三要者¶
身合也金尊大慈救灾拔苦旣傳斗煉則以救拔之事任之弟¶
子當是任者便要體金尊慈救之心去怠去疑胞與爲念是故¶
合心在於慈慈者本也輔之者炁也凡夫濁氣稍聞道則爲正¶
氣修三品則爲精氣三品彙一則爲𢆯氣𢆯性交成方爲梵氣¶
<pb:CK-KZ_JY243_07p019b>¶
夫梵氣者非外取可得非部位可守有有無無氣入𢆯𢆯者是¶
也當去濁使正養正使精精者忌諸穢以亂之正者消諸邪以¶
凝之是故合氣存乎養炁旣養宜乎身無不合矣已無待操持¶
矣所云身合者有三一在平日之行也欲代天尊行慈先須不¶
殺欲超冥魂苦惱先須戒嗔欲覺諸魂先須自覺欲宣大戒先¶
須自受此爲平日身行合也一在登座之時也身未登座是名¶
汝身身己登座不名汝身宜現三種色三種容三種音三種色¶
者神色定色愉色也三種容者端容恭容無倦容也三種音者¶
淸音哀音不躁音也是爲登座身貌合也習此三合方可稱習¶
煉一法旣通萬法卽貫子可專行煉度便是入道階梯不必更¶
<pb:CK-KZ_JY243_07p020a>¶
求别法矣¶
人心和則道光昌人氣靜則天心接光昌天接自然培得幾個¶
法種若論目下氣象諸子到壇一參猶屬勉强何睱言及傳法¶
卽有志者不辭勞矣而施伐之念未冺肯向上矣而自足之心¶
時萌拾得唾餘便誇靈藥窺得皮相便稱骨髓總是諸子志願¶
不弘三司教道不切今後若聚大壇談道談心當從切實處說¶
不可因欲聳聽故作奇論不可因欲壓人故作高言内無主則¶
言泛詣不到則言浮氣不平則言激見不徹則言濫四言皆病¶
爲師長則不能教人爲朋友則無所觀摩¶
不見他心莫開口自心昏處且無言欲知開教須知已三益功¶
<pb:CK-KZ_JY243_07p020b>¶
夫仔細參¶
王天君曰天教宏開人羣萃集欲求解脫先須淸靜淸以養神¶
則神自充靜以養心則心自澄自然臨事舒徐出言合節若隨¶
境卽躁事必無成惟不逆料於將來不追求於旣往渾然穆然¶
是道之根今子臨事每紛紜議論皆因平日無靜養工夫子能¶
自然而然則天下自合人情鮮拂矣操萬事之原者唯心應萬¶
事之來者唯靜靜以處之天眞必豫無躁妄之念生則心自靜¶
無搖亂之心生則神自淸陳子以之日夜操持應事能閒心神¶
不妄動矣¶
儒道有二否對言無二曰無二孰爲主對道爲主曰無二孰爲¶
<pb:CK-KZ_JY243_07p021a>¶
二對言儒言性道修命曰成道者未嘗離性學儒者何曾捨命¶
惟人欲天理之分不可强合若去了人欲止存天理此時儒道¶
之名從何而立名旣不立二何由成我說孰爲主者正此純乎¶
天理主之也但莫管他儒倫道法儒性道命凡有分别便非眞¶
理要取究聖賢明明白白空空蕩蕩地位卽是下手工夫便欲¶
成聖作仙又失之矣¶
陳子化不易主當思其道其道惟何唯在大慧要知此箇大慧¶
不是從耳聞目見生不是從文字訓語生不是從思量計度生¶
不是從觀照知識生此大慧者從定而生四大非有何况名利¶
貴賤非眞何况得失得失是幻何况愛憎我心雖眞而識情非¶
<pb:CK-KZ_JY243_07p021b>¶
眞我性是實而思想非實知此說者可入淸靜經可云三空之¶
門矣念念相續最是賊害何也使子精耗神疲皆爲此耳看得¶
破斬得斷方是眞實修力其次主化之道要不背眞規不失人¶
情天眞立規本緣人情未嘗逆人之說以伸其說不過於人情¶
斟酌其中者而用之耳故善奉規者要善取人情之中而推行¶
之斯能天人恊一目下人情不中極矣子之情又未合於中故¶
臨事每多紛亂所謂主化者以中主夫不中也若以不中主不¶
中孰得而正之何謂中卽前言淸靜是也解脫是也天理是也¶
大慧大定是也所謂異名而同出也今日中秋令節可各把中¶
字來體騐要問中不中先騐和未和中如寶月和似金波獨處¶
<pb:CK-KZ_JY243_07p022a>¶
時皓魄當空萬象俱寂接物時自能如桂花湛露香氣襲人一¶
種天機妙用只在眼前時時顯露如是者人自觀化而感望道¶
而興矣天下無心外之物有心斯有物應物在無心心空物我¶
同一念歸眞靜若說無心應物要知無處亦非三空照性非空¶
主化斯堪宏化¶
三空之道已詳之矣至於守精之理尙未悉也三才之内莫不¶
有精日月星辰爲天之精山川岳瀆爲地之精元神氣海爲人¶
之精天能保精故光明常湛地能孕精故流峙常存人能運精¶
故長生久視唯天地能導人之精而使之化人當效法天地之¶
精而守其根所以三品中先用一精以貫氣通神精足則炁順¶
<pb:CK-KZ_JY243_07p022b>¶
炁順則神充不凋不殘者能固守其眞精也蓋人當十六而精¶
源始通二十而足從此學道所謂天童也此時五行旣調六腑¶
正盛養精之法只在引氣歸元太和納鼎苟能卸塵入道何難¶
一日九還三十至四十血氣旣强天氣降地氣騰卦至乾陽剛¶
方健精元圭露氣溢神旺此時守精專保三田勿以利欲耗其¶
眞勿以貪戀失其元勿以憂悲損其質勿以玩好泄其源從此¶
進修亦可廓然返漓還淳不失眞宗道果若過五十六十精旣¶
耗而神光不充則氣海已漏所存者三品之鞟耳然人尙未知¶
此身是鞟而貪戀之心更勝壯年修道之念愈怠往日自謂此¶
身之精與天地之精共此不傾不滅豈不重可悲嘆天尊大慈¶
<pb:CK-KZ_JY243_07p023a>¶
隨緣接引原不分於老幼只要共明此性宗然年老之人守精¶
不易但能持此正息綿綿内降不得學坐𢆯亂此五行不得專¶
禮誦傷此筋骨不得雜思慮耗此絳神不得混藥餌破此眞府¶
唯有堅守黃庭調平氣血守正訓以養神行正事以濟事持半¶
偈以歸元苟能如此亦可長生證果矣雖然在天地間果能有¶
擔當宇宙者守精之法又不以老幼分殊界有一生奉道一事¶
之失致蹶從前有一朝奉道一事之善遂躋層霄一墮一升只¶
在轉關一念可不勗哉¶
施子教司天職甚重必要善達天心曲體人情子之教人非不¶
盡也然未得其道教人之道必先虛已虛已言和言和人自樂¶
<pb:CK-KZ_JY243_07p023b>¶
從勿多言以傷氣勿守默以失教至於教人原在躬行上士設¶
教必先虛已子功非不多矣然行之有時勿先時勿後時恰好¶
子可以道觀人不可以道拂人須觀人之候審人之材度人之¶
力觀候而教者猶一貫之傳必量其功候所至若教失其宜必¶
至躐等無序審人之材者陶鑄得宜若不因材而篤未免矯情¶
拂性量人之力者力可任重而教以輕則失其重矣力可任小¶
而教以大則失其小矣施子教司之道盡在於斯勿虛吾此教¶
也¶
王天君曰淸靜爲入道之本而淸中不可無欣悅之炁靜中不¶
<pb:CK-KZ_JY243_07p024a>¶
可無生發之機譬如嚴冬固宻必待三陽旋復芸芸品類方得¶
向榮人之身亦然性亦然道亦然也故玉格曰和爲天下通融¶
境界通融者非世所云無是非也通則人人包我性中能知彼¶
進退知彼難易知彼苦樂知此三者而後贈以教思便如景風¶
膏雨生長萬物風不鳴條雨不破塊無傷其形而後可以達其¶
性故曰通融則事事合於大公無執私見無偏氣習無著名相¶
無此三者乃能宣揚聖化爲於無爲事於無事明鏡當前人自¶
鑒之夜光在室人自珍之故能得眾心之愛者方能得眾心之¶
敬故曰融我自督教輔化以來欲壇中弟子人人到此境界不¶
料子等無始以來流入塵沙種子誰能省察解脫一塵未掃卽¶
<pb:CK-KZ_JY243_07p024b>¶
一道未光豈特一道未光卽此一塵中醖釀染變便成萬丈深¶
泥何况多塵然塵性之最惡者尤在不和子看從來三劫流行¶
八難並作非皆不和所致乎子看人生五親相賊百病交攻非¶
皆不和所致乎卽今壇員濟濟法器森森尤要相接以道相待¶
以和方能感格上穹故曰道氣卽和氣也和氣卽靜氣也靜和¶
之氣卽天眞之氣也以天眞之氣事天眞雖澗毛蘋藻不加嚴¶
飾猶可以上達萬天下迎百福何况諸子竭誠備物乎¶
王天君曰聖賢懲忿窒欲工夫本極細微不是强制祗因不善¶
修學之士錯認懲窒二字便覺工夫犯手難爲不知天下能懲¶
忿人必是天下極曠達人天下能窒欲人必是天下極活潑人¶
<pb:CK-KZ_JY243_07p025a>¶
懲之愈透則靈光愈遠窒之彌堅則神水愈潤所以本壇要人¶
懲忿窒欲先教之養靈御神靈神日生則忿慾日滅忿滅則物¶
無攖欲滅則境不轉從此下手步步得之於心若錯認者滿腔¶
積忿郤以螢火照之塡臆大欲郤以滴水澆之正力豈能勝邪¶
邪旣不勝正復增疑所以塵障日錮靈神日敗也夫靈神若赤¶
子忿欲是坎䧟忿欲一生譬如赤子已落坎䧟善救赤子者只¶
須輕輕舉手將他扶起便得若塡坎平䧟以捄赤子赤子已在¶
死徒矣此是本壇立教之宗乘也子能立志做工夫自有效騐¶
不須愁工夫不效只須愁不做工夫若能做時大則大應小則¶
小應疏食膏粱同於充腹只患人不喫耳或問活潑恐不若恬¶
<pb:CK-KZ_JY243_07p025b>¶
淡之可以窒慾曰何名恬淡何名活潑活潑者處處眞機發動¶
時時天趣流行能於最苦處見眞樂最淡處得眞味得此眞樂¶
眞味世味自然不戀欲樂自然不躭卽孟子所云仁義禮智生¶
於心不願人之膏粱也若恬淡二字以爲無欲之效則然以爲¶
窒欲之把柄吾恐其力薄故甯用活潑兩字耳¶
施子日來道心非不篤實而道光彌覺衰減得無養心之法少¶
得活潑乎養心之法不在靜坐不在修持只在心無其心自然¶
天理流行隨處充滿所謂心無其心者起念卽滅是也然又不¶
可强制要如梅花萬樹搖動春風香來襲人非有心去襲也奈¶
何子尙未之審耶卽如子爲教職弟子眾多豈能一一啟廸只¶
<pb:CK-KZ_JY243_07p026a>¶
須身爲道範諸子莫不率從時雨芝蘭因機自發可也最不可¶
以言以見動他致使賢者不易服從愚者反生訾議愼之愼之¶
王天君曰我久未到壇只道子等道心加進工夫純一奈何絶¶
無眞光眞願足以上格天心下導眞侣豈教迪多年尙有凡緣¶
未了塵障未斷耶今日我再將凡緣塵障四字爲子等一宣此¶
四個字皆從一點無明而生一切境空緣何能縳一切事等障¶
何能乘祗因子等内先具了一個凡心所以現前諸境盡化凡¶
緣又著了一個障識所以一切事上轉增障礙緣障互交精神¶
暗鑠眞光從何而生光旣不生眞願從何而發須知本壇開化¶
最重眞願無量天眞俱乘本願之光所以降凡濟度若無願者¶
<pb:CK-KZ_JY243_07p026b>¶
卽落洞仙小乘豈能體聖慈揚妙化然此願之一字最難言之¶
若凡心未去塵障未開强曰我願濟苦我願度人譬如乞兒妄¶
思濟眾願非不佳非乞兒之分也所以願必在眞眞願者從大¶
悲生從大明生從大圓生從大通生此四種心皆合得天眞之¶
光所以能運已身之光更能引領眾生之光是故名曰眞光玉¶
規首言四光本是一光祗因凡心凡識有多有少所以中間畧¶
有差别若子等果能修到性光地位則凡心卽是天心塵識變¶
成聖識水疾無波火明烟滅從此合神通道便造玉光地位不¶
須有爲直悟成就今日有志者旣聞規教直須於四光弟子中¶
著力認做一光方能合大壇宗旨若隨緣逐隊禮拜瞻仰便是¶
<pb:CK-KZ_JY243_07p027a>¶
世俗燒香一般心仍是凡識俱是障豈能合得玉光啟教之願¶
凡爲本壇弟子貴乎能見眞宗所謂眞宗者道則玉光之道心¶
則玉光之心也心外無道道以心凝道外非心心從道立故凡¶
本壇一切經詮法訓所以載道卽所以載心故善學道者不離¶
字句亦不粘字句何以故字句曰名名生相相生著著生疑疑¶
生障所以月九經云離法求眞是爲眞玄不奈世人心力浮淺¶
雖有朝參夕誦都作字句觀而文人尤甚所以道心兩字終墮¶
雲霧不知經詮所談皆是我身中本具之道法訓所教皆是我¶
身中實有之心從前聖賢特先覺耳若因字句轉生名相轉墮¶
著疑如此人便是不會學道不會學道又安能成道可慨凡夫¶
<pb:CK-KZ_JY243_07p027b>¶
俗子於道原不知學獨是旣爲壇弟於道旣云知學矣而卒無¶
一成之可望者豈非不會之故耶所以不會者豈非離心問道¶
之故耶然新皈且勿論一二大弟子皆知以心求道矣而亦無¶
一成可望者豈非作字句工夫耶今後汝等當先認取眞宗次¶
於四光中認定一光次於五門中擇一門而入(五門者一曰立行二曰稽經三¶
曰養靈四曰審緣五曰直悟因彼弟子境緣不一故列爲五)心行交修純一無間一門旣入¶
五門盡通一光旣成四光咸備此方是我壇大主腦眞學問也¶
我所言水疾二句是性光弟子心行也本願經云性光弟子純¶
修堅固這純修二字最難形容若云如玉之純此是定體與修¶
字不合而性光之純純在修道上見故如水之就下不期行而¶
<pb:CK-KZ_JY243_07p028a>¶
行不期疾而疾只因他源頭大來路遠取道直立心勇水能如¶
是縱有刮地狂風終不起掀天白浪若微風安得生波故學道¶
人性光一透便能親見玉光心印是此源頭大也便能把最初¶
元心觀身觀物此其來路遠也不著字句不取名相此其取道¶
直也順境不移逆境不惑見道如歸莫歧莫阻此其立心勇也¶
故曰水疾無波不透性光者如少水注於曲霤其行也艱則多¶
渟滀瓦尖草蔓障面生波猶之小乘之修其力怠緩則境風易¶
於鼓盪心水易於動搖所以大道日迷眞光日暗至於火明烟¶
滅者烟火本是一氣氣未達則火伏烟生達則光明一透沈烟¶
頓消猶之性光弟子直悟一門走透用以立行不墮妄爲用以¶
<pb:CK-KZ_JY243_07p028b>¶
稽經不增枝見用以養靈不落異端用以審緣不逐色相色相¶
滅則眞相直異端滅則大道通枝見滅則正覺露妄爲滅則大¶
爲成到此地位方始成得一個性光弟子若云火息烟空無悟¶
無修此又是枯寂學問未見眞宗者也子等今後且將已身水¶
火來細參一番得有省悟卽是性光基幹道心齊明勿作淺輕¶
工夫僅爲吾壇烟波弟子可也¶
靈從性出是曰眞靈行從性起是曰眞行有眞行斯有眞功有¶
眞靈斯有眞化汝等性光不透事眞習法止在色相上著眼徒¶
以禍福感應勸人徒以語言文字詔人如此爲化化安得眞有¶
志者貪多聞以爲博有願者兼邀福以爲誠習法未究法源濟¶
<pb:CK-KZ_JY243_07p029a>¶
苦未免偶中參玄未探玄旨丹基未免或傾至於二三小子徒¶
飾貌於壇中屢改步於壇外如此爲功功安得眞不知大道平¶
常聖心時照道惟平常故斯須不可或違道惟平常故厯劫方¶
能永久至於聖心之鑒洞悉隱微是以善養道者必先養心善¶
養心者必先愼獨莫謂無傷積惡成殃莫謂無害積妄斯敗子¶
等旣入吾壇惡念雖無而妄念人人俱有所以性光暗昧今欲¶
修煉性者當先去此妄念夫妄念者非徒貪名逐利之爲妄卽¶
此道法之中一有著心或著於聲相或著於詞華或著於名譽¶
或著於福祐卽此種種著念卽正心中之妄念矣妄念一乘則¶
神易驚氣易漓精易耗三品先已不眞妄曰玄理如是法心如¶
<pb:CK-KZ_JY243_07p029b>¶
是徒自矜炫與本壇眞宗背謬殊甚所以我規中有云天人相¶
接存乎一性指子一個宗旨不知者將謂本壇啟化法鸞並通¶
畢竟其中有多隱奧有多奇異有多高深殊不知並無隱奧不¶
過是平等耳並無奇異不過是常道耳並無高深不過是真修¶
耳所以然者存乎一性故也故下文卽把妄因爲戒曰巫覡曰¶
外道曰入山求仙皆是舍了自已性珠去弄他人瓦礫者也若¶
能參見此旨立誠去妄存養於不見不聞之中發現於共見共¶
聞之地内外純白顯微會一此從來愼獨工夫亦卽本壇性光¶
門戸也是以言不貴多言多則性光不蓄行不貴矯行矯則性¶
光不宏志不貴高志高則性光不實思不貴深思深則性光不¶
<pb:CK-KZ_JY243_07p030a>¶
正學不貴博學博則性光不純聞不貴多聞多則性光不一要¶
在平平坦坦之中用一番眞眞實實之力知寸進寸知尺進尺¶
必到豁然貫通之時方是妙覺顯露之地不然吾未見或免於¶
妄也爲主壇甚難作人之化全要以身親之故規曰主壇之要¶
曰無爲守曰靜正用曰平等子爲主壇雖未能全此四句然賴¶
汝立心本正又子才懦不能鋪張施設反得無爲之意然子之¶
無爲非見道之無爲不及道之無爲也見道之無爲者内不見¶
已外不見人是道則進非道則退三司不敢有僣事九職不敢¶
有曠司人心和同天意孚格任有揚化之功不存揚化之迹故¶
曰無爲欲到此無爲妙境必須内有所守外有所用所守維何¶
<pb:CK-KZ_JY243_07p030b>¶
靜正是也壇之邪正係乎人心人心邪正根於主心培固壇根¶
唯此正字最難執持切不可畧有圭角有圭角則在已雖正而¶
不能化邪爲正又切不可畧有嚴厲一有嚴厲則不能使化和¶
同所以必先之以靜何謂靜無爭曰靜何謂爭執我曰爭何謂¶
我已私曰我總要先克盡已私公其大道不疑不畏不做不作¶
方能成得靜正二字守者守於已身用者施於壇弟故必悟平¶
等二字方能禁絶種種過患一不平等則壇眾之心隨風而化¶
漸至爾我山高淸白異眼大傷元和以敗壇化故主壇之用在¶
於平等雖然平等有源靜正有本總要明得性光自然無欲而¶
靜正可守自然圓滿而平等可用非徒口中說平說正已也¶
<pb:CK-KZ_JY243_07p031a>¶
王天君曰陳子子何不看天乎何不看心乎甚矣夫天之慈也¶
湛然靈明恒久不已覆冒於萬國九州而靡有所遺者天之化¶
也雨暘時若而民無失所者天之愛也知天之化而道自生知¶
天之愛而理自出坦坦施施何嘗上下相睽無奈禮教衰微民¶
情媮薄徧及海隅而天亦不能爲化爲愛所以咎徵屢見灾兆¶
疊興玉光聖師開壇救劫用化用愛先及於夙緣大弟以普聖¶
師之大慈也不意數年以來敬心失而朝參之禮爲具文懼心¶
失而齋醮之儀爲赴應行法氣淺不能上達金門煉度慈師不¶
克廣拯泉路主輔一體也而微覺分形三司股肱也而每見殊¶
用至於家庭之間甚邇也而父子之情不聯兄弟之氣不屬由¶
<pb:CK-KZ_JY243_07p031b>¶
是推之沐浴於聖師之訓迪者尙爾心同頑石何况林林總總¶
之黎庶未入大壇未覩法訓豈不墮斯灾劫乎今欲汝等將天¶
慈愛之仁時時在心上安置天化大公之道刻刻在心上流通¶
天眞開教之心步步在心上輪轉天訓啟迪之妙念念在心上¶
潛修果能如是則功過自明迷惑自解妙悟日新則道芽日長¶
妙氣日積則道幹日堅妙行日光則道果日進矣妙行者奉天¶
揚化之行也行非妙氣不能成妙氣者奉天養玄之氣也炁非¶
妙悟不能集妙悟者奉天不二之慧也悟因一生慧由二斷一¶
則性體昭明天光相接故悟生二則識塵紛起天光遠隔故慧¶
斷一二之辨細若毫芒非下一番靜工將已心細細理會則日¶
<pb:CK-KZ_JY243_07p032a>¶
由二中行走尙認做一中運用如是工夫豈不枉費看天看心¶
工夫一貫天之所以爲天人之所以爲人皆出於一團眞理不¶
從造作不容假僞是以人心必見到無造作無假僞之地方名¶
曰心尋得此心卽是心中之天時時與蒼蒼之天玄感默契能¶
如是者眞仙導之神將護之百邪避之兆民信之則法可行玄¶
可悟功可積道可登所以修行兩字原極易明白極易下手只¶
因子等不從一貫處入門遂覺千頭萬緒顧此失彼瞻前忘後¶
便覺得奉道之難習法之勞矣殊不知符篆繪圖也詮咒桴筏¶
也經教筌蹄也故誦經禮懴謂之小小過渡行科作法謂之小¶
小補苴靜坐養玄謂之小小藥餌皆要看得虛圓明活方於三¶
<pb:CK-KZ_JY243_07p032b>¶
者之中不成住著之病不起疑退之障不生煩惱之魔不發狂¶
妄之習不貪有欲之報不入造禍之門若不如是看心天終不¶
見天且不見而况於人乎况於鬼神乎¶
王天君曰今日因壇緣蹇阻故䝉眞駕親臨訓示復爲主壇振¶
起人心然聖慈雖大不可苟萌恃念惟宜推度緣會浸衰之由¶
化機漸隔之故必使其故其由了然洞明先自主輔曁於三司¶
皆能推度洞明卽將己心爲合緣之本已身爲承化之地方能¶
使已衰之緣復其全盛將隔之化重見光昌故規曰合天者人¶
功合人者天性子等平日未嘗不欲合天奈不知人功兩字所¶
以欲合愈違人者仁也天地生此一人便賦此生生之理於心¶
<pb:CK-KZ_JY243_07p033a>¶
所以聖賢照得此心便能發出慈善柔和四種功德功者公也¶
人孰不事事皆逆天事孰不力力皆由己誰人肯以已之精力¶
辦及公事所以用事雖多無功可稱人功旣不能修天心如何¶
可合子等平日未嘗不欲合人奈因不明天性二字故欲合人¶
而人愈渙性原在天人所同具只因私欲蔽之便生彼我是非¶
種種不合始而意見之不符繼而言論之剌謬再大而作事之¶
背馳甚至互相訾議大破元和此無他未明天性之故也所謂¶
道化者燈燈共引性性相淑開口是功閉口是行一語而具萬¶
法之體萬言而不失一字之宗故能善善及人人從此合今子¶
等上未知天下未知性内不自量外不度人朝聞一訓夕卽備¶
<pb:CK-KZ_JY243_07p033b>¶
說則與道聽塗說何異勿論人將棄之卽已心先自棄矣如何¶
可以合人乎故眞者所以誠此天性也定者所以保此天性也¶
一念虛僞卽非眞一物淆亂卽非定所以五倫五常皆本一眞¶
以爲進修之地百思百想皆以一定爲敵魔之方果能依此工¶
夫自然化機可復合緣會可永隆矣¶
謂陳子曰主壇所主何事對曰當明規心曰何處是規心對曰¶
先修已心使有主曰無心之心是爲規心平直二字從何發出¶
對曰從忠恕發出曰人心本平七情溢於中則不平人心本直¶
五欲搖其内則不直所以情欲兩邊最背易規萌於心則志向¶
不合矣發於言則議論不合矣見於事則動作不公矣所以然¶
<pb:CK-KZ_JY243_07p034a>¶
者只因未能體認規中平直二字然平直二字極難體認必觀¶
察到心無其心地位方見得事無不平理無不直譬如目司視¶
耳司聽各效其職而無我相若使耳目各有我相則人專視之¶
時耳則生怨專聽之時目亦當憂如何專聽之時目不期而閉¶
專視之時耳不期而忘可見五官皆讓美以成其美所以然者¶
五官統承於一心猶三司九職統承主壇也然主壇亦須統承¶
玉光如心官主視聽必合於道方能得耳目之益不然雖專任¶
之能無邪乎故主壇所主主於道耳輔壇所輔亦在道耳至於¶
三司方有教糾科之名究竟教紏科三事之實初不在名亦只¶
一道耳故規曰若有弟子已任司職心懷驕傲不能虛已從眞¶
<pb:CK-KZ_JY243_07p034b>¶
者譴可見從眞二字必要從虛己生發這虛已之虛字又大難¶
講己字又甚細密須把前日施子不敢和詩大師說他不憨一¶
個公案來參(司馬大師前降壇言我在南城開教三十八人中只度得一憨漢可惜玉壇中少一憨漢耳因吟詩¶
一首令諸子和之時陳子欲和施子云不可一作詩則費時失教矣大師云施君議論甚是但少憨氣我不能度也因論憨字¶
義云憨者酣也女子醉心於夫壻其愛則憨文士醉心於詩書其學則憨武夫醉心於主帥其勇則憨憨之兒不别利害而惟¶
適是從憨之心不擇是非而唯使之適眞之至也動乎情情之篤也成乎性故曰憨)便見極正道處尙有¶
一分己字未虛故昔日劍子有一言天眞深取之其言曰奉道¶
我無他能唯能依上命耳上命我行法濟人我則行法濟人上¶
命我閉門吃飯我則閉門吃飯上命我入地獄作榜樣我則入¶
地獄作榜樣雖入地獄我心不苦何也到底抱著一個玉光心¶
<pb:CK-KZ_JY243_07p035a>¶
印此雖劍子狂態然天眞所憑實在此志故能開無上正宗若¶
使劍子無此大願無此大順其玄修不及金子奈何反先金子¶
而見眞乎金子之志則不然其學法也因其便而習之其參訓¶
也擇可能而爲之其奉規也擇順人而行之凡規之有拂於人¶
情者皆不行也凡訓之有難於從者皆弗守也凡法之非有人¶
輔者皆弗習也故身化之日光明雖洞然覺照無如慢法背規¶
二罪爲天神所呵斥是以久淪冥界耳陳子自後當將此言時¶
時銘心設有上命難從之處亦當實任其未能不可反將上言¶
文飾引此抵彼有逆天化輔司亦當知之且如應赴規所禁也¶
忽命汝去應之不得引別諭推郤且如行符上所命也有時忽¶
<pb:CK-KZ_JY243_07p035b>¶
命勿行亦不得引慈濟等話頭來逆上意總是虛己從眞一句¶
盡之矣¶
王天君曰水火二字性命之基水火先天之日月後天之陰陽¶
也體本空靈不著𦊱礙惟情欲動於中則火炎水涸性命之基¶
傾矣觀心之妙用慧眼内觀不可强把肉眼閉了便作觀心其¶
法先從調息入門調息久則内生精精充則不倦不倦則神旺¶
精充神旺肉眼化成慧眼矣¶
王天君曰塵世眷緣生則聚首死各浮沈若同壇弟子便是千¶
生以前從一氣中來千生以後從一光中住切不可因性情之¶
不若志向之不同議論之未諧遂愛憎之各别總之大道甚公¶
<pb:CK-KZ_JY243_07p036a>¶
至善無我各各存個我不如人之想虛以受之各各存個天眞¶
啟化之心敬以接之各各存個同甘共苦之願愛以容之自然¶
人心和而眞氣凝眞氣凝而道功積道功積而天心格矣¶
淸靜道之根眞誠道之本不淸復不靜斯道難得進不眞又不¶
誠厥修豈能證可憐大寶筏何不爭先趁正性若一沈百劫難¶
再拯急用智慧刀斬斷三毒眚急用猛火鞭打盡迷魂陣尋我¶
第三目覻看道中正躡我足下輪一程便厯盡庶幾成正果不¶
負開壇聖勿因境苦疑潛外初心信勿因境樂牽埋頭溺塵坌¶
先後悟不齊成道無利鈍普願諸弟子莫把他人論彼非已不¶
非自有天爲證已非彼不非誹謗徒逆命閉此論人口忍此苦¶
<pb:CK-KZ_JY243_07p036b>¶
樂境將心反太虛塵緣庶堪屏念兹釋在兹眞修眞學問燈燈¶
互引傳速踹函關乘¶
王天君曰施子德浩眞誠出於天性慈和合於人心吾壇之大¶
器也但願力未弘眞光所以不接參求未猛眞道所以不立往¶
者有志煉鸞正是子之道芽萌動奈何不得有成竟灰此志不¶
知子之未接眞光者皆由未發弘誓耳上帝選才之心如渴如¶
饑只要下界之人肯發一超凡之念救世之心無論後日修爲¶
勤惰卽此發心之時無不卽降大寶光明充其靈府所以今日¶
若有新皈弟子主師必當先以願力兩字爲彼細細宣明必要¶
使新皈者聞教之下本性忽開大願浡然生發方是善於開導¶
<pb:CK-KZ_JY243_07p037a>¶
又不得指著一事要彼勉從方能得其眞願然眞願之生又係¶
斯人夙植子昔年一覩鸞書發心皈教卽是子之夙根好處道¶
本萌動然止於信道皈教而已至於體聖宣慈成眞度世四字¶
子若視爲分外願且不發何功可稱他如韓子耀宗顧子廷玉¶
陳子源寛文子輗皆具有夙慧但須俟其弘願一發必能上靈¶
交感各要在金神本願經中細繹微旨看上使發願之時必有¶
觸悟必有緣會必有因地必有眞基故其發願之時自然眞篤¶
深摯圓滿具足譬之矢己在弦砲已點火豈不眞乎豈不速乎¶
豈不一乎是願一弘則子之道功亦弘天化亦乘子願而弘矣¶
然不可悞認弘字也弘於願者必能愼於微眞於願者必能空¶
<pb:CK-KZ_JY243_07p037b>¶
於已愼微所以成其弘不然則堂堂之象也空已所以保其眞¶
不然則戚戚之情也願四子各勉之¶
王天君曰大壇之立靜修爲主卽後日拯灾苦亦終不脫靜¶
修所以我撰規文首言有爲歸寂建公壇者不得徒事外飾開¶
教濁世不得不然道愈神者跡愈韜靈愈高者相愈晦而後可¶
以養生可以安弟子若不務韜晦而務彰施使後來弟子無暇¶
靜修多招毁謗是猶愛其子弟而飾以金珠置之盜叢而曰無¶
傷者吾未之見也所以近䝉金闕尊師頒授玉書字字皆崇本¶
抑末之論行之者先要戒空言盡實事事勿分於大小當務爲¶
急志無論其高卑眞實爲要慧姑亦曰甯爲眞䳱母爲假鵠斯¶
<pb:CK-KZ_JY243_07p038a>¶
言可味也道本至常常則不壞向來子等未曾理會常字之旨¶
所以多遭磨折在今日者正是掃幻見常勝進一層不可反多¶
自悔之障云是上眞爲拙改繩不知主壇者主化也化之一字¶
非心非口若以心爲化人豈能盡從子心若以口爲化更不能¶
服從子口所以善主化者先去我心則人從我心而化矣先愼¶
我口則人從我口而化矣今日之事譬猶䝉師指教初學昔日¶
兒志未忘暫賞果餅欲其記字示以花葱俟其正性漸開然後¶
示以書詩此番之訓授書詩也子等莫戀昔日之花葱餅果而¶
失上眞指點之大恩更負已身眞實之歸宿尤負後賢向往之¶
機關所以今日爲主壇計者莫如一味淸修去我心始吐對越¶
<pb:CK-KZ_JY243_07p038b>¶
之心去我口始出化人之口如是爲之子在六年之内大可宣¶
揚聖化而成眞有基矣¶
王天君曰法壇嚴肅寶相煥巍自大壇開化以來今日可稱完¶
備矣從兹以往各修爲無上妙道或閱訓以迪知或持戒以立¶
行或盡人倫以培無上正果或濟物命以培無上福果或勤養¶
玄以培無上眞果知行相輔福慧交修庶幾漸合眞宗而傳玉¶
聖宗燈於無盡我之本願如是廣大豈爲一人一事而時時臨¶
莅哉我之所以能發廣大願者以玉光之心爲心也以玉眞之¶
心爲心若何唯能洞見玉眞之心何者是其存主處何者是其¶
發現處何者是其運行處何者是其韜晦處一一洞見我心之¶
<pb:CK-KZ_JY243_07p039a>¶
存主發見運行韜晦自然與之符合不錯一針不間一芥如此¶
爲心則玉眞與我不二是故一切聖賢皆於不二法中宣演無¶
上妙諦皆於不二法中進取無上妙道皆於不二法中修成無¶
上妙行從得妙諦漸進妙道由進妙道漸成妙行三妙所證是¶
曰妙果在壇弟子欲從事進修者下手工夫首要思維玉光之¶
心思維有道先修助因所謂齋戒是也次修迪因所謂閱訓是¶
也次修攝因所謂禮眞是也次修養因所謂靜坐是也四因互¶
修我之心旣無不正俟其旣正而後致思則思而易通俟其旣¶
正而後加維則維而易達(問思維何别日甚微之謂維又四周日維古字一也思而四面營度故¶
日維)如此思維方見玉眞大慈大悲之心我亦如是方見玉眞大¶
<pb:CK-KZ_JY243_07p039b>¶
覺大明之心我亦如是方見玉眞至淸至靜之心我亦如是方¶
見玉眞至廣至大之心我亦如是方見玉眞極平極直之心我¶
亦如是方見玉眞極虛極讓之心我亦如是總是萬善萬德之¶
玉眞求之我心靡不脗合是稱能見玉光者只要子等具有此¶
志决定修爲一日二日之後便有眞師在上提接或有光有色¶
顯現神機或隱光隱色默啟玄竅决不令子等暗中摸索而有¶
困勉之苦也¶
施元根請習淸羅法王天君曰我任教職以來日以大法期望¶
弟子成就不料習者雖不乏人悟者並無一士至今晨星漸落¶
茅彙無征我志已灰我心竊憫頃見主師一揭乃知元根有此¶
<pb:CK-KZ_JY243_07p040a>¶
上志可稱空谷之足音矣故特一降當披我赤心迪爾玄路大¶
法可以修真可以濟人至平至易至簡至直識平易簡直四字¶
方可稱善習學者何謂平平者常也煉法之士倶患好奇不肯¶
從平路走故不能登峯造極初發志則心雜於慕靈始煉心則¶
意岐於色相及其後也矜誇恃傲惡性縱横而不自覺故天真¶
上人鍳是人也而不假之以緣反𢌿之以障使無成就爲不平¶
也能平者即知先從靈生靈本性具大法叅贊之功要不外我¶
性中所現擴而充之飛玄無奇六通非異百年一日此中如然¶
故曰平也何謂易易者無難之詞天真修道得道煉玄得玄倶¶
不從難處學習而從易處進求故意舒而體適坐照自然天人¶
<pb:CK-KZ_JY243_07p040b>¶
共協後之學者性光昏鈍便覺大法難行大道難悟見法戒則¶
畏其礙於俗情見法律則慮其阻於人事見法義則歎其浩溥¶
而難知見法儀則嗟其煩瑣而難竟此非法果難也人自視爲¶
難耳所以自視爲難者卽凡心之萌動也卽塵情之搖撼也卽¶
業性之牽制也善鍊法者先將凡心塵情業性打掃得乾乾淨¶
淨譬如混沌初開以來祗生一我上則三光覆照下則木石與¶
俱縱有凡塵因何而起具得此種善悟方知大戒所戒戒我本¶
無大律所禁禁我所惡大義所宣宣我現有大儀所行行我自¶
然如是則畏慮之念不萌於中而嗟嘆之情冺滅於内出門由¶
戸何易如之故曰易也何謂簡簡者少也太上曰多則惑少則¶
<pb:CK-KZ_JY243_07p041a>¶
得寶明曰夫鳥啄粒充饑如食斗粟則雖鴻鴈斃矣今世學者¶
承俗儒凋敝之習好涉獵而薄孤陋殊不知眞儒以一心貫道¶
眞釋以半偈通禪所操者愈約而所及者愈廣何况法燈玄照¶
靈非我靈天𢌿我靈神非我神天賜我神靈通之用縱能到得¶
移山塡海飛形入石亦非我欲如然不過我一性常存帝光攝¶
受所致俗子良知迷昧雖聞此言不能信及若有根之子便知¶
此言是我等實心實意之語毫無疑惑一味信行於法中推尋¶
歸根結穴至簡至一之道造次顚沛守而不違如是簡者旣悟¶
則於法中一切繁文一切繁儀悟也可不悟也可能可也不能¶
可也不悟不能而參贊之功仍具故曰簡也何謂直直者自然¶
<pb:CK-KZ_JY243_07p041b>¶
也道之用在法法之體在玄靜則金丹動則霹𩆝未有煉法而¶
不從事於煉玄者然玄功一道易僞難眞先賢託象以立名因¶
名而存義後人卽因象以執名循名而失義何况眞玄妙用大¶
法神機卽義字尙不可著乃至有不可思議之事不可名言之¶
境俱從一片帝乙眞光化現是故明玄者寡昧玄者多故我指¶
一直字教子天地之間何莫非眞仁之於父子義之於君臣智¶
之於賢否聖之於天道其當然所以然之故稍容得一毫私曲¶
否眞所謂種蘭得香種粟得糧者也我卽曰種慧得光種福得¶
昌者也子若欲望道法之光昌而昧於種慧種福之理是失直¶
也我等輔乎哉¶
<pb:CK-KZ_JY243_07p042a>¶
王天君謂陳源寛曰夫三田者心主神中黃主氣下關主精精¶
固則化氣氣充則保神精不足則氣不充氣不充則神亦不凝¶
故水爲天一之元氣屬後天之本而神則滋養於二物者昔廣¶
成子吿黃帝有曰毋搖爾精毋勞爾形形卽氣也今所謂凝結¶
三田者蓋聚結三者於中黃以成丹鼎而得會合先後二天以¶
長生卽廣成子之說也今爾當思神鍊氣以聚合中黃久久自¶
然三田凝結矣子聽我言做去無得紛紛雜念總在黃中做工¶
夫夫黃中者天地會合之處萬物之母也要專心養靜目視寸¶
田一塵不起萬慮捐除舌下津液不可耗失必須鍊液下嚥由¶
十二重樓貫注心君再傳送中下二田自然三品能結¶
<pb:CK-KZ_JY243_07p042b>¶
源寛問用何時刻曰不拘時刻刻要做刻刻要想黃中行住坐¶
卧不可須臾離也雖是第一層工夫然而成始成終之道亦在¶
是也又問黃中所在曰心之下臍之上一寸三分處也¶
津乃下田之液從舌下蓮泉玉液而滋養乎上人非此水不生¶
今嚥下以潤丹田卽子來顧母之義夫玄功者養玄之道天玄¶
而地黃故黃中爲天地交會之所然玄者又水之色北方之神¶
天一生水是以鍊津嚥下亦此意也久久精氣神會合乎此漸¶
有勝境所謂化而不可知之謂神也如線穿針汝去參去四字¶
之中指點甚深不可以言語形容者也¶
所謂如線穿針者人人能之卽人人不能之也亦時時人可能¶
<pb:CK-KZ_JY243_07p043a>¶
之卽時時人不可能之也蓋人之幼時目雖淸而手不能穿人¶
之壯時手雖强而氣不能穿至於老耄之時則目易昏手易怯¶
氣亦在若有若無之間則針針受線幾難必矣故曰如線穿針¶
也幸而爾目能明爾手能强爾氣亦醕正不偏則可以三品徐¶
調之可以津液徐嚥之勿執著勿怠忘時而然日而然而月而¶
𡻕亦無不然則雖有萬條之線千針之孔當必個個穿之也古¶
云玉磬聲聲徹金鈴個個圓此之謂也陸地行仙之道思過半¶
矣¶
¶	
¶	
<pb:CK-KZ_JY243_07p043b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY243_07p044a>¶
* 太上神威眞元顯應關大天君¶
　大天君諱羽全職曰督理萬法宗壇考校職員升降綜貫丹¶
　書黑籍伏魔收崇大元帥¶
　玉書曰敬稽天君於辛亥年九月涖玉壇自云大願未滿尙¶
　欲輔佐仙子立功陽世至辛未年十一月復膺玉命涖壇監¶
　法又於乙亥年五月請頒都天符法九月又請頒北極寶懴¶
　丁亥年八月又頒伏魔十二靈章是知天君位證右垣職同¶
　左廡巍巍乎大願弘而成功溥矣¶
關天君曰至道浩浩萬天同光去欲存眞神識堂堂於魔何有¶
於崇已藏出入唯諾眼定正韁五塵不惹十善斯臧迷開謬解¶
<pb:CK-KZ_JY243_07p044b>¶
昻首春陽¶
今日訓子等正性工夫須要勇往直前方能成個道種若一起¶
念頭思東顧西便落歧門不能親授正等正覺所以三教大聖¶
人莫不先以正性爲宗儒道教人復性復者復其固有不爲雕¶
飾故作忠成孝一觸卽現不待轉念思維所以三十三天中由¶
忠孝而證位者不少此儒道正性之門也佛以定性爲主性待¶
心而動又隨心而滅直將此心無動無滅纔是菩提所以禪流¶
入定時先要一念不念然後反觀五藴洞達妙慧方開故慧從¶
性生悟從定出慧以普濟眞慈悟以直超淨界此又佛家正性¶
之門也至於元始天尊於黍米光中包含萬化攝度大千其於¶
<pb:CK-KZ_JY243_07p045a>¶
正性之功瀰淪莫測有三等教人第一曰圓性圓者無所虧缺¶
上天誕𢌿斯人本是天位分身親爲化度說法以接有緣故觸¶
處無礙隨在應機緣成之日復返天位第二曰明性性在先天¶
心居後天旣入玄宗知性功在先心功在後時時守一存中將¶
假心盡情除去方有眞心發現可以超凡入聖可以行法濟人¶
外丹旣成内丹自就自然光明裹護直達金闕第三曰因性天¶
尊憫念眾生旣不能如圓性之人四果謫降又不能似明性之¶
人斬斷情根只得以因字勸勉之因者依也天生一人原有天¶
良依附他只因聲色貨利時刻紏所因之眞性日就衰落將¶
來下鬼一沈天光難近所以玉光聖師開壇廣教傳經垂訓無¶
<pb:CK-KZ_JY243_07p045b>¶
非要人存個性胎上以乘光闡教中以接度慶緣下以免得虛¶
生浪死所以又將因性功夫指點中材然由因可進於明由明¶
可進於圓只在自已致力非畫地以限也鄭子(樹璋)昏昏默默原¶
是大道根本但昏字底面是個明字默字底面是個慧字有了¶
明慧在中不要把明慧播弄故曰昏昏默默太無中汝不昏昧¶
將何所得乎¶
蔣子(坤)大壇難遇大法難堅必須發得眞進眞慈方不負子宿¶
生大智何爲眞進凡有爲法須要看是空花不著於心不厯於¶
目心心步步是玉光聖師方不爲外物所誘譬如行路一般若¶
一步不勤此夕便不能安息一步不前此夕便有無限驚惶存¶
<pb:CK-KZ_JY243_07p046a>¶
了這個念頭道何由而不進何爲眞慈慈者兹心發現也兹心¶
本出天中一毫無染一毫無滯所以結得一個慈字天尊全體¶
此心傳經示懺濟死超生總在大慈中發出可憐慾海眾生不¶
知兹心卽是聖心任情顚倒恣肆妄行心爲賊滅或當生受報¶
或來生受報憂悲苦惱難述難殫受報眾生只因不去顧這慈¶
字是兹心件件背謬心已非心又結了一個悲字所以天尊慈¶
心是欲捄眾生之心悲心是見了憂悲眾生說法去救眾生之¶
心也故法中之言或激或勸或解或消無非從慈字發現習法¶
者身代天任口代天言甯有心不體天尊之心而可以膺法職¶
升法座乎¶
<pb:CK-KZ_JY243_07p046b>¶
關天君謂顧廷玉曰壇中有志於道得如子者能有幾人惜乎¶
願未宏也心未澄也氣未細也人能自知其病方可發藥願未¶
宏者病於無力竟不知力從志生志堅則力自副心未澄者病¶
於念雜大凡念頭是殺心之賊不但妄念不可起並正念亦當¶
絶之何則正念纔起妄念便伏兩念交戰那得更有澄定日子¶
終身成個鹵漢結束可不急急治之氣不細者病於精浮也精¶
充則氣靜氣靜則呼吸自綿欲知綿息之方須養三田之水水¶
盛則土滋土滋則萬物遂長丹經所謂培土築基怕逢金削是¶
也總之氣也心也願力也總要基定得好記之¶
關天君曰聖光徧達無明不屆人遂五通卽能契合五通之精¶
<pb:CK-KZ_JY243_07p047a>¶
兩瞳之英左日右月迴照天根五通之神絳臺之君平治六府¶
臨涖天庭五通之氣周環斗星明則迪吉暗則捐生修是三品¶
晝夜存存微而若蟄動而如雲不沾不著三顧三停上存紫微¶
護我身心中存玄武衞我生門下存白豹斬我業根如是一朞¶
五通化形五通上飛謁帝凝靈五通下救濟含生是名五通¶
丹成鼎烹三三九九平步天程¶
淸靜玄通是爲玉光弟子所謂玄通者卽五通也夫可以成通¶
者有五可以成通而能决志進修者亦有五一曰神定神者通¶
之基也定則基堅所以大道淵微唯誠樸者能人之小慧者不¶
能也一曰氣淸氣者通之本也淸則本立所以道雖高妙而寡¶
<pb:CK-KZ_JY243_07p047b>¶
欲者日近日親而多欲者日遠也一曰精冲精者通之源也冲¶
則源長所以道法深奥必藉精英以貫之必賴精明以洞之必¶
賴精華以發之若多思以敗其英多言以耗其明多欲以折其¶
華三者不去通何可成一曰志專志者通之幹也專則幹寔所¶
以能修道者不阻於境緣不染於物欲不馳於玩好不紛於動¶
作聞道則思以身行之聞法則思以神悟之如是行之悟之旣¶
久自然於平平坦坦之中化現千神萬化專之效也而志雜者¶
不能也一曰慧沈慧者通之體也沈則體固體固則光堅光堅¶
則障冺障冺則質化質化則神全神全而五通成矣所以月九¶
眞經宣演大神通之道必本於凝慧體元全遁還童也若使有¶
<pb:CK-KZ_JY243_07p048a>¶
人初皈我壇慧心未沈慧花摇動未知曰知未見曰見不能聞¶
一知二便曰一隅三反矣未能窺豹半斑便曰全牛己解矣如¶
是之人眞患慧病不知玉光大道何等精微高妙而可以小慧¶
測之耶故成通之子必大智若愚大明若昧大巧若拙大辯若¶
訥所以然者通非沈而不得也黠巧㨗智豈能成哉夫能决志¶
進修者有五何也五愚之人也一曰入世愚愚則入而不入韁¶
鎖易脫而不堅也一曰謀身愚愚則自待菲薄少營少戀奉養¶
不累其心而嗜欲淺也一曰信向愚愚則信非所信向所難向¶
人皆疑之我獨不移人皆嘲之我獨不搖心志專一神通自現¶
一曰修爲愚道形於上其寔在心道妙於神其機在物愚者不¶
<pb:CK-KZ_JY243_07p048b>¶
知形上之高妙故不騖遠但知形下之眞實斯能力行則成通¶
之門也一曰見道愚見道者本無所見若執見爲見於道體已¶
離唯眞愚之人心已合道而不自謂合道也道無盡其修爲亦¶
無盡其信向亦無盡於信向修爲之中初不間一見道之想如¶
是工夫純熟自然一旦五慧開通五通現前矣¶
　或問五通五慧白眞人曰精也氣也神也三品合一成小通¶
　三品化無成大通若上聖高眞不待有形而一不待有種而¶
　無故曰具六通五慧之具在我先天元氣氣具五行每行不¶
　損卽全一慧而土爲行之根命之蒂修道之士善守刀圭方¶
　能發生四氣印合四時貫千古而眞身自在者先培土氣是¶
<pb:CK-KZ_JY243_07p049a>¶
　也培土之氣唯在土上加土以厚築其基土培矣培而不化¶
　終爲頑土必藉金以鋤之方能發榮滋長故曰刀圭人身四¶
　行易動而脾土最靜以靜制動如川之流而不止也以動養¶
　靜如山之峙而不騫也所以黃庭爲身之膏腴水耕火耨須¶
　要按時方能收穫不然稂莠雜之精不能固矣潦水傷之神¶
　不能旺矣旱乾及之氣不能敷矣訣云密密密功夫一點中¶
　黃出黃婆撮合未多時朱嬰抱得金鷄立立基也又訣云蠢¶
　蠢無知纔學仙朱嬰在腹要迴旋朝吸春曦宵吐月坎離先¶
　在震宫懸脫胎也玄功盡矣¶
¶	
