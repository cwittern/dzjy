#-*- mode: org; -*-
#+EXPORT_ID: JYP07
#+TITLE:
#+WITNESS: CK-KZ JYE
#+BASEEDITION: YP
#+SEC: 01
<pb:CK-KZ_JYP07_01p001a>¶
　　雍正十一年二月十五日奉¶
上諭朕惟三教之覺民於海内也理同出於一原道並　而不¶
　悖人惟不能豁然貫通於是人各異心心各異見慕道者謂¶
　佛不如道之尊向佛者謂道不如佛之大而儒者又兼闢二¶
　氏以爲異端懷挾私心紛爭角勝而不相下朕以持三教之¶
　論亦惟得其平而巳矣能得其平則外略形迹之異内證性¶
　理之同而知三教初無異旨無非欲人同歸於善夫佛氏之¶
　五戒十善導人於善也吾儒之五常百行誘掖獎勸有一不¶
　引人爲善者哉昔宋文帝問侍中何尙之曰六經本是濟俗¶
　若性靈眞要則以佛經爲指南如率土之民皆湻此化則吾¶
<pb:CK-KZ_JYP07_01p001b>¶
　坐致太平矣何尙之對曰百家之鄉十人持五戒則十人湻¶
　謹千室之邑百人持十善則百人和睦持此風教以周寰區¶
　則編戶億千仁人百萬而能行一善則去一惡去一惡則息¶
　一刑一刑息於家萬刑息於國洵乎可以垂拱坐致太平矣¶
　斯言也蓋以勸善者治天下之要道也而佛教之化貪吝誘¶
　賢良其旨亦本於此苟信而從之洵可以型方訓俗而爲致¶
　君澤民之大助其任意詆毁妄揑爲楊墨之道之論者皆未¶
　見顏色失平之瞽說也朕居藩邸留心内典於性宗之學實¶
　深領悟御極以後宵旰靡遑且恐啟天下以崇尙釋教之疑¶
　是以未嘗形之談論欲俟庶政漸理始舉三教合一之旨提¶
<pb:CK-KZ_JYP07_01p002a>¶
　撕警覺以明互相詆毁者之非今邇十年矣聽政餘暇偶將¶
　朕之所見並昔人論說數條舉以示天下之學道者古人有¶
　曰周孔六經之訓忠孝履其端李老二篇之言道德創其首¶
　瞿曇三藏之文慈悲爲其本事跡雖異理數不殊皆可崇可¶
　慕者又有曰儒以正設教道以尊設教佛以大設教觀其好¶
　生惡殺則同一仁也視人猶已則同一公也懲忿塞欲禁過¶
　防非則同一操修也又有曰以佛治心以道治身以儒治世¶
　又有曰佛之言性與諸書同聖人同其性則廣爲道德人能¶
　同誠其心同齋戒其身同推德於人則可以福吾親可以資¶
　吾君之安天下又有曰佛之道與王道合王道者皇極也皇¶
<pb:CK-KZ_JYP07_01p002b>¶
　極者中道之謂也佛之道亦曰中道不偏不邪其旨相同又¶
　有曰佛教之設使人棄華而就實背偏而歸善由力行而造¶
　於安行由自利而至於利彼其爲生民之所依歸者無以加¶
　矣又有曰人謂釋氏惟務上達而無下學不思釋氏之六波¶
　羅蜜由禪定而到彼岸豈非下學上達之旨乎又有曰天下¶
　無二道聖人無兩心蓋道者先天地而生亘古今而常存聖¶
　人得道之眞以治身以其緒餘土苴治天下國家豈不大哉¶
　故聖人或生於中國或生於西方或生於東夷西夷生雖殊¶
　方而其得道之眞若合符契未始殊也以上數條皆於聖賢¶
　之理同流共貫未見其爲謬異也三教雖各具治心治身治¶
<pb:CK-KZ_JYP07_01p003a>¶
　世之道然各有所專其各有所長各有不及處亦顯而易見¶
　寶缺一不可者夫習釋道之學雖有偏有正而習儒者之學¶
　亦有眞有僞卽如釋中以狂空欺世道中以邪術愚人是固¶
　釋道之罪人也亦如儒中博覽詩書高談仁義而躬蹈亂臣¶
　賊子之行者謂非名教之罪人乎若掩人之長而斥其短隱¶
　已之短而誇其長互相肆口詆排者皆私詐小人形態非仁¶
　人君子懷德抱道之所爲亦徒見其不自量耳數年來有請¶
　嚴禁私自剃度者有請將寺觀改爲書院者有縣令無故毁¶
　廟逐僧者甚至有請僧尼悉行配合夫婦可廣增人丁者悖¶
　理妄言惑亂國是不思寡孤獨爲國家所矜恤彼旣立愿¶
<pb:CK-KZ_JYP07_01p003b>¶
　出家其意亦爲國家蒼生修福田耳乃無故强令[酉*巳]合以拂¶
　其性豈仁君治天下者之所忍爲乎因皆下愚小輩朕亦未¶
　窮治其妄誕之罪至於品類不齊其中違理犯科者朝廷原¶
　有懲創之條而其清修苦行精戒明宗者則爲之護持其邪¶
　說外道則嚴加懲治如道忞行峯之紀載謬妄法藏弘忍之¶
　魔說猖狂朕悉降旨指摘決不令混冒正法以致眞僞罔辨¶
　也朕於三教同原之理探溯淵源公其心而平其論令天下¶
　臣庶佛仙弟子有各挾私心各執已見意存偏向理失平衡¶
　者夢覺醉醒焉故委曲宣示以開愚昧凡有地方責任之文¶
　武大臣官員當誠是朕旨加意護持出家修行人以大公同¶
<pb:CK-KZ_JYP07_01p004a>¶
　善之治特諭¶
¶	
