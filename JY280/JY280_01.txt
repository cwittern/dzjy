#-*- mode: org; -*-
#+TITLE: 要修科儀戒律鈔
#+DATE: 2011-11-02 11:07:37
#+PROPERTY: kxid KX268
#+PROPERTY: title 要修科儀戒律鈔
#+PROPERTY: baseedition YP-C
#+PROPERTY: source 重刊道臧輯要考正版
#+PROPERTY: dz DZ0463
#+PROPERTY: id JY280
#+PROPERTY: JUAN 1
#+PROPERTY: JUAN 001
#+PROPERTY: JUAN 001
<pb:CK-KZ_JY280_01p001a>¶
@fw重刊道藏輯要¶
* 要修科儀戒律鈔卷之一¶
　　　　　　　　　　　　　　@by三洞道士朱法滿撰¶
　　
** 部秩鈔¶
夫聖人應物必資經教不立真寶成濟何由口吐瓊文演兹靈¶
祕還淳反樸要此憑心就學有方現於斯矣生神章曰天尊以¶
龍漢劫說洞真經赤明劫說洞玄經開皇劫說洞神經此三洞¶
尊經備明奥典隨方教化開度天人能使六道歸真三乘體悟¶
行有高下法有淺深三十六部自兹彰著真藏經云一者上清¶
二者妙真三者太一四者妙林五者開化六者仙人七者黃林¶
<pb:CK-KZ_JY280_01p001b>¶
八者上真九者道教十者上鍊十一者上妙功德十二者道德¶
此十二部經藴在大洞玉清境藏中一者洞玄二者元陽三者¶
元辰四者大劫五者上開六者內音七者鍊生八者靈祕九者¶
消魔十者無量十一者按摩十二者上通此十二部經在上清¶
境藏中一者太清二者徹視三者集仙四者洞淵五者內祕六¶
者真一七者集靈八者中精九者無量十者集宫十一者黃庭¶
十二者小劫此十二部屬太清境藏中此則三洞著經列於金¶
格七聖垂範明乎玉篇萬劫一開法隨人出¶
太真科曰太上老君以漢安元年五月一日於鶴鳴山授張道¶
陵正一盟威之經九百三十卷符圖七十卷合一千卷付授天¶
<pb:CK-KZ_JY280_01p002a>¶
師大洞真經二十一卷授於已成真人太平經云真人問曰何¶
爲天經何爲地經何爲人經何爲道經何爲聖經何爲賢經何¶
爲吉經何爲凶經何爲生經何爲死經神人曰然修積真道道¶
者天經也天者好生道亦好生故爲天經修積德者地經也地¶
者好養德亦好養故爲地經修積和而好施與者爲人經和氣¶
者相通往來人有財亦當相通往來故和爲人經也修積上古¶
中古下古道辭爲道經修積上古中古下古聖文爲聖經修積¶
上古中古下古賢辭爲賢經其師吉者爲吉經其師凶者爲凶¶
經其師生者爲生經其師死者爲死經也法由聖顯道寄人弘¶
道經云侯王若能守萬物將自化當知人王有道大道興隆人¶
<pb:CK-KZ_JY280_01p002b>¶
王無道大道廢矣¶
　　
** 傳經鈔¶
夫白羽黑翮摽出代之辭金魚玉龍豈常人之信可傳而不可¶
受難見而亦難遵特由器宇淺深緣生麤細元始明三乘之法¶
鏡總括殊流高上開二卷之微言咸令反一本相經云身者三¶
惡之根神仙之本一名良福田二名蒺藜園三名種子戸四名¶
棄生門五名道之域六名膿血村七名珍寶器八名瓦礫盆九¶
名明智室十名九夜昏人能知斯理可名爲真人然而有言無¶
實不可聞經有實有言乃可傳授昇玄經云末世人民有三可¶
畏宜善詳焉一者道義嫉妬可畏二者誹謗可畏三者貪欲可¶
<pb:CK-KZ_JY280_01p003a>¶
畏道義嫉妬則經法不行誹謗法師則使百姓信道不濃貪欲¶
財色人所棄薄此三者二在外一者在內除此三患乃可傳道¶
本際經云具十善願便可授之何謂十善願一者願離世間穢¶
雜境土二者願得出家捨俗恩愛隨緣告乞廣建福田常行慈¶
忍永離人我三者願逢勝友引接開示四者願值明師謐受上¶
道五者願聞正法如說奉行六者願見天尊親承聖旨七者願¶
度一切後已先人八者願以法音廣宣愚暗九者願諸眾生皆¶
發道意勸造經像修營靈觀香花燈燭隨力供養令諸未悟普¶
見法門十者願我此心堅固不退具此十願乃可授之昇玄經¶
云來世欲流通靈寶內教經者有十一事信著萬民爾乃可得¶
<pb:CK-KZ_JY280_01p003b>¶
宣傳此經一者奉戒完具內無毀滅二者賑給孤老貧窮有慈¶
愍心三者勸人遠惡修善慇懃如父子四者不求名譽稱毀如¶
一五者幽隱之處勤行禮拜修諸功德如處大眾六者不欺使¶
民信之如四時七者總棄榮華位不加身八者捨遠妻子獨處¶
閑靜九者親近賢智博問善道十者雖在幽冥不可孤心與賢¶
者論議莫自專執十一者常行謙卑恭敬於人是爲十一事通¶
內教行又有十相可傳與此經一者好求勝法從善如流二者¶
好近賢智無猜疑行三者聰喆賞別真僞四者謹慎言不過行¶
五者柔和少無過惡六者能師勝己無驕慢心七者敬師重教¶
如貧得寶八者能奉師長不辭勤勞九者已於先師有報復心¶
<pb:CK-KZ_JY280_01p004a>¶
十者慇懃請受晝夜不懈是爲十相又云或在下賤內有實德¶
人所未悉其人堪持此法者出在非意人所不疑處當傳授此¶
經玉經隱注曰受經不敬師資修之亦無感而後生疾病及六¶
畜之中太平經云是其人而不傳名爲閉天之道其害在已非¶
人而傳之後蒙其咎定志云是其人不授令人與道隔非人而¶
趣授現世被考責二明犯科夫麤行易染妙行難遵學者如林¶
成者未一纔虧正典卽結罪科女青律云受道不知輕重傳非¶
其人貪財受利取人自益借物不還以爲私寶天奪算一千二¶
十四¶
律曰不得妄傳經寶授與於不信泄真要訣天奪算九萬六千¶
<pb:CK-KZ_JY280_01p004b>¶
黃籙簡文曰未合傳經而妄傳考由明梵曹三被風刀揚而強¶
傳考由司正曹齎信詣師階品未合威勢怒師考由四明曹不¶
依俯仰之格考由大儀曹受經慳悋不備法信考由監天曹不¶
關盟五帝私相傳度考由司殺曹輕泄經目放露天真考由盟¶
天曹香燈不如法考由威靈曹不爲經師開度弟子三人籍師¶
七人度師九人並考由明威曹爲三師建功旣足年限又登而¶
故蔽匿斷絕法門考由太陰曹受法之後不建善功考由明都¶
曹受法之後不廣開化度物無名考由下元曹受法之後不爲¶
三師立願考由明都曹受法之後不度一人抑絕賢路自取功¶
名考由幽都曹身受經法不安齋堂上座斗帳香燈考由明都¶
<pb:CK-KZ_JY280_01p005a>¶
曹¶
明真科曰受真文各用命繒計歳餘壹有關考由玄曹¶
科曰受真文用金龍三枚投於水府及山宅不投三處三官拘¶
人命籍有違考九都曹¶
科曰五帝紋繒各四十尺以關五帝爲告誓之信有違考泉曲¶
曹¶
科曰用上金五兩以盟五嶽爲寶經之信有違考陰官曹¶
科曰用金錢二十四萬以質二十四氣無金錢銅錢亦可有違¶
考都神曹¶
科曰香燈以開九府有違考太陰曹¶
<pb:CK-KZ_JY280_01p005b>¶
科曰受經不持齋有違考太陽曹¶
科曰天文祕重非信不寶故上聖以信效心無信則爲賤道無¶
盟則爲輕寶有違考左右官曹¶
科曰經不師受五帝無盟妄披篇目罪同竊經之科考由明法¶
曹已上諸條難遵易犯尋文撫卷莫不寒心端坐勿傳便爲遏¶
絕始順來意十行全乖進退思量永炭交結況乃貪殘之輩鞬¶
固爲心不問前人道行唯欲弟子寶有傳經不上寶義何曾借¶
問制伐旣無啟齋科信寧有關盟軌則弟子旣見師例後日亦¶
學此傳不懼冥府書𠎝只覓名聲財利毁道敗法正由此人西¶
昇經云迷迷以相傳輾轉相授與邪僞來入真虛無像如有自¶
<pb:CK-KZ_JY280_01p006a>¶
僞不別真爲貪利往守非常正復忘癡盲持自咎如木自出火¶
還復自燒腐信哉斯言幸相自勵¶
　　
** 折傳鈔¶
明真科曰受真文法信當十分折二以送祖師又折二散乞貧¶
人山栖道士餘信充香燈爲弟子立功違犯考三官曹¶
太真科曰受天師治割配領戸不得同自化十二之折當中分¶
其功十折五進入天師治宣示此令咸使知聞如其有違五刑¶
律論¶
四極明科曰凡傳上清寶經受弟子信物三分散之一分投於¶
山栖以䘏窮乏之士一分供已法服一分以爲弟子七祖立功¶
<pb:CK-KZ_JY280_01p006b>¶
投物於山栖之日當願天下窮乏之人清苦隱學並早得道度¶
世昇仙作已法服之日當願兆身與神仙同色衣冠法服得仙¶
法則明燈捻香當願弟子及兆之身七祖父母早離刀山三塗¶
五苦之中昇度南宫反胎更仙事事如法剋得道真違盟負科¶
考及兆身¶
科曰受上清寶經質信詣師未充科限受經之後年數應傳皆¶
不得受他信人已皆當傳送先師備充先限然後乃得三分散¶
之爾若違科考及七祖¶
明真科曰受經之身先信未備後遇賢人質信請受皆當以所¶
受之信充備先師之限餘者可得爲身法用有違考火官曹已¶
<pb:CK-KZ_JY280_01p007a>¶
上三處折傳不同隨經進退今人十二折傳盡營身口上慢下¶
暴輕脫之甚矣¶
　　
** 年限鈔¶
夫聖人隨劫輪轉感應道交是眞乃傳非賢不授五稱符曰學¶
道受經後四十年傳一人已延壽者四百年傳一人得地仙者¶
四千年傳一人得天仙者四萬年傳一人得無上道者四萬劫¶
傳一人太上靈寶大法傳授之科備矣登眞隱訣曰天眞授書¶
靈人授書三千年六傳二千二百年傳十人千年五傳七百年¶
三傳已上年限並是聖帝相師玉籍金科非代間可擬聖紀經¶
云夫有金格玉名者則眼有日光青齒白血若上清有金書玉¶
<pb:CK-KZ_JY280_01p007b>¶
籙者則背誌如河魁胷前有偃骨若太極有丹簡青文者則手¶
理有累人倒大之字方諸有玄青紫名者則眼有四規中有紫¶
光若太清有玉籍者則聲有玉音金響口方目圓若太素有金¶
名者則白誌見於腹口中有紫氣斗中有玄籙者心中有九孔¶
肺外錦文頤下有玉丸目中有緑筋眉角有上干如此之相仙¶
眞之流出處行藏本非凡解傳授年限聽可依前今日人師促¶
齡難保預逢經教芥子投鋒得在受書盲龜遇孔若約年限恐¶
與願違但令行以慈仁心懷至道合前十願乃可授之登眞隱¶
訣云有至學之子唯當勤心幽靈啟請玄師才分苟合必將感¶
悟得是眾眞應付之限然後乃盟盟而修修而必終吾將分金¶
<pb:CK-KZ_JY280_01p008a>¶
與之爲友不如此者無煩強營徒守之滿笈適足累其七祖考¶
河之石彌增其多耳古人謂之皮好吾今號爲耳學所以聞道¶
則膝行道寂則俱亡也夫道必須授受乃得遵修者非爲徒然¶
如世中禁術若非傳受則用之不行舉此一言足以深悟¶
玄都律曰道士女官身上佩吏兵不得浪傳授他人道法若有¶
至心精勤之人聽可若授惡逆之人三世被考自然訣曰傳授¶
先齋三月或十日三十日二十日竟師與弟子俱登名山峯壇¶
石上傳經弟子受經之後若便有至人丹心好道者乃齎寶信¶
求受可授不須年限竟而無其人後聽并傳其法信爲一切作¶
福田不得師自私用其罪深重¶
<pb:CK-KZ_JY280_01p008b>¶
明眞科曰浮好三寶執心不專輕怠經法穢慢靈文或傳授弟¶
子不依科年或不關天地私傳無盟自作一法違負四盟或齋¶
戒怠慢慠忽上眞其罪深重死被髠鉗循上劒樹八達交風吹¶
樹低昂足落刀山往返無數手體爛傷痛不可忍毒不可任萬¶
劫當得還生下愚之中或嬰六疾聾盲不聰長與道隔永遠學¶
門轉輪五苦沉淪罪因不得開度長植惡根非法傳經自招此¶
考師資貴愛妙之道也¶
¶
¶
¶
<pb:CK-KZ_JY280_01p009a>¶
#+PROPERTY: JUAN 002
<pb:CK-KZ_JY280_01p009a>¶
* 要修科儀戒律鈔卷之二¶
　　
** 寫經鈔¶
夫龍章炳著鳳篆流慈紫筆題篇青林奏響浮黎國土廣度天¶
人冶鍊池中高明智炬皇人注之於曩劫青童授之於往年旣¶
開元始之章便勒帝君之筆法橋以架福岸可登抄寫書治於¶
斯見矣本際經云若復有人紙墨縑素刻玉鐫金抄寫素治裝¶
褫絛軸流通讀誦宣布未聞當知其人已入道分名書金格列¶
字玉篇大戒云抄寫經文令人代代聰明博聞妙賾恒值聖代¶
當知今日明賢博達皆由書寫三洞尊經非唯來生得益及至¶
見在獲福大戒云抄寫尊經一錢已上皆得七十四萬倍報萬¶
<pb:CK-KZ_JY280_01p009b>¶
錢已上報不可稱然捨一得於萬倍常所讚嘆何況七十四萬¶
之倍功德巍巍富貴之家可是虛受¶
千眞科云若寫三乘經寶本寫大乘而寫中小者得五逆罪本¶
寫小中令寫大乘者無犯¶
　　
** 存念咒鈔¶
夫經出聖口法乃凡修妙意難詳麤心易滯旣立文字必不孤¶
然部秩有殊存念亦異依所誦習各明典制¶
一誦本相經存咒先鳴法鼓三十六通禮經三禮咒曰¶
玄玄至眞道清淨歸冲實天眞洪曜集百靈交景日四輩傾心¶
享故集大仙質天堂周時開咸爾等檢膝妙品布宣化拔度三¶
<pb:CK-KZ_JY280_01p010a>¶
塗出¶
二誦黃庭經存念四極盟科曰誦黃庭經當燒香清齋身冠法¶
服入戶北向四拜長跪叩齒二十四通上啟¶
高上萬眞玉晨太上大道君甲今當入室誦詠玉經鍊神保藏¶
乞胃宮華榮身得乘虛上拜帝庭畢還向東四揖太帝又叩齒¶
十二通上啟¶
扶桑大帝暘谷神王甲令入室披詠玉經乞使靜室英芝自生¶
玉華實耀三光洞明萬徧胎仙得同帝靈畢東向誦十徧爲一¶
過一過竟便還北向四拜東向四揖不須復啟若違科風刀之¶
考¶
<pb:CK-KZ_JY280_01p010b>¶
三誦老君經存念太極隱訣曰先燒香整法服禮十拜心存玄¶
中大法師老君河上眞人尹先生因開經藴咒曰¶
玄玄至道宗上德體洪元天眞雖遠妙近緣泥丸君宮室皆七¶
寶牕牖自然分清淨常致眞駕景乘紫雲日月左右照昇仙長¶
年全七祖上生天世爲道德門畢叩齒三十六通咽液三十六¶
過先心存左青龍右白虎前朱雀後玄武足下八卦神龜三十¶
六獅子伏在前頭巾七星五臟生五氣羅文覆身上三一侍經¶
各從千乘萬騎天地各有萬八千玉女玉童衞之讀經五百言¶
輒叩齒三咽液三也¶
四誦上清經存念金籙簡文曰讀上清經當北向經前九拜向¶
<pb:CK-KZ_JY280_01p011a>¶
東上座左轉北向玉經隱注開經藴咒曰¶
微微玄宗門煥朗徹崆峒至道由靜默當見三素宫大道於此¶
成驂景乘雲龍左右侍經人玉女及玉童身濟不死津解羅順¶
靈風七祖及胎生世爲神仙宗金籙簡文云當叩齒九通思九¶
色雲氣覆滿室青龍白虎獅子玄龜仙童玉女三界五帝之官¶
備衞左右前後便行乘天偃地而誦經經竟當從西面下床禮¶
如初玉注云叩齒三十六通咽液三十六過先存徊風混合帝¶
一百神萬眞然後讀經五誦靈寶經咒金籙簡文曰讀靈寶經¶
當東向經前燒香禮三拜北向上座玉經隱注開經玄藴咒曰¶
寂寂至無宗虛峙劫仭阿豁落洞玄文誰測此幽遐一入大乘¶
<pb:CK-KZ_JY280_01p011b>¶
路孰計年劫多不生亦不滅欲生因蓮花超凌三界塗慈心解¶
世羅眞人無上德世世爲仙家畢叩齒三十六通咽液三十六¶
過存五藏五色之氣上注五星之精而讀經¶
六誦三皇經金籙簡文曰讀三皇文當南向經前燒香再拜西¶
向上床左轉南向玉經隱注開經藴咒曰¶
太上定神符勒命天地惠聞召不俟駕萬仙焂忽萃招靈無小¶
大豈況於滓穢清齋絶人事眇然與神對上昇玉清宫遨宴九¶
遐外畢簡文云當叩齒三通思三色雲氣覆滿一室青龍白虎¶
朱雀玄武備守四方神童玉女營衛左右咽氣三過而誦經經¶
竟當東面下床禮如初¶
<pb:CK-KZ_JY280_01p012a>¶
七誦步虛經隱注曰誦步虛經時先叩齒三下咽液三通心存¶
日月在已面上從鼻孔入洞房金華宫光明出項後煥然作九¶
色圓象薄入玉枕徹照於十方隨我繞經旋迴而行矣日從鼻¶
左入月從鼻右入畢又叩齒如初因誦命魔密咒百姓齋威儀¶
云命魔咒曰¶
黃中策氣斬妖宗察制強精斷邪翁太上有命太上房急召北¶
帝詣玉宫受承威令宣魔王五氣蓊鬱與命衝祕藏玉文方就¶
隆三天運明六天運終賢者哉都講可唱云眾官各思九色圓¶
象咽液三通存命魔密咒步虛如法¶
入出道戸存念金籙簡文朝入道戸齋堂於戸外叩齒三通咒¶
<pb:CK-KZ_JY280_01p012b>¶
曰¶
四明功曹通眞使者傳言玉童侍靖玉女爲我通達道室正神¶
上元生氣入我身中便進老子存思圖曰四明功曹一人通眞¶
使者一人傳言玉童二人侍靖玉女二人金籙簡文云夜入道¶
戸於戸外向戸叩齒三通咒曰¶
四上功曹龍虎使者正一生氣侍靖素女夜有啟請願開明童¶
子上玄少女與我俱入黃房之裏通達所啟皆使上聞便進老¶
子存思圖云四上功曹一人龍虎使者二人侍靖素女一人開¶
明童子一人上玄少女一人金籙簡文云出戸又叩齒三通咒¶
曰¶
<pb:CK-KZ_JY280_01p013a>¶
出陰入陽萬神開通關啟事訖請閉黃房侍靜玉女明備神宫¶
存思圖云玉女者是自然妙氣應感成形形質明淨清皎如玉¶
隱而有潤顯又無邪學者眞階漸昇進退在形出入在道道氣¶
妙微洪纎畢應應引以次從卑至尊故白日則玉女守宫夜則¶
少女通事濟度危難登道場也金籙簡文云夜出戸左顧又叩¶
齒三通咒曰¶
玄上太陰八牕開明向有所陳少女通靈事畢復位萬神潛寧¶
　　
** 講說咒¶
夫眞經聖典煥發諸天玉字金篇流傳今日道深甚奥祕藏難¶
開若非大大能人寧使迷迷見曉¶
<pb:CK-KZ_JY280_01p013b>¶
一明背向者昇玄經曰講經之時法師與經師對坐座高五尺¶
坐時東西南北隨便以三拜爲限¶
二明存思者老君存思圖曰上講時先存三色次存三一行道¶
有六時上講恒三時食後上晡人定三時入齋堂捻香禮三拜¶
巡迴依次坐坐竟有眾者法師以板擊席仍放板膝前臨目握¶
固存頭氣青兩手氣赤兩足氣白三氣繞身訖次存三一者三¶
處之神同一道也其道本一應感成三三界內外無乎不在統¶
化主物號三天太上宣教侍經號三素老君降人成德號曰三¶
一三一在人人有三宫頭腦名爲上元宫其神曰夷心內名爲¶
中元宫其神曰希臍下名爲下元宫其神曰微皆如嬰兒俱長¶
<pb:CK-KZ_JY280_01p014a>¶
一寸靜坐正拱無欲無爲體無應有次存三師先起向座於座¶
前禮三尊三拜次仍存經師籍師度師各禮一拜合六拜乃登¶
高座次存侍衛登座大坐歛板當以鳴鼓三十六通咽液三十¶
六過臨目見左青龍右白虎前朱雀後玄武足下八卦神龜三¶
十六獅子伏在前頭巾七星五臟生五氣羅文覆身上三一侍¶
經各千聖萬騎仙童玉女衞之夫存思爲靜念之首入定爲息¶
慮之端辯鑒神遊不疾而速座下以存三師三一上座又思侍¶
衛威靈三拜足表三尊六拜乖於四眾今座下無勞存思但三¶
拜訖上座安坐先存三一次三師後存威靈侍衛稍將簡要存¶
思之法心想易周過事盤迴乃近時務謹依舊典書而述焉¶
<pb:CK-KZ_JY280_01p014b>¶
三明讚誦本相經云齋主請法師開講便起三上香齎香爐詣¶
法師前三拜長跪請曰弟子等千載幸會遭值法輪元始遺教¶
流布於世今日某雖復奉道希聞靈音唯願法師流布慈澤法¶
師許欲昇高座詠曰¶
弟子仰法師　敢啟有所陳　眾生闇塞久　思聞至法音¶
大慈開長夜　設化萬劫新　主人建福齋　延及四輩人¶
　法師昇高座時詠曰¶
齋直道所務　妙品元始貴　故設祖劫橋　廣度諸民物¶
爾曰設清齋　帳座羅五色　天仙遊誕上　五帝列方軄¶
功曹傳符命　擁衛左右直　我昇龍輿座　玉梯附机息¶
<pb:CK-KZ_JY280_01p015a>¶
神霄助授護　天魔不舉目　五神不移動　披宣太上域¶
　　定座詠曰¶
大道無爲中　積氣運起形　爲眾設橋梁　故遺無等經¶
修之得長樂　莫有三界生　燒去六塵垢　一心靜念聽¶
　　下座詠曰¶
妙品演布化　迢迢霄玄音　等受無礙智　三梁度黃津¶
神霄功曹使　疲勞小停神　三會因勞賞　當報不負言¶
須啟更當白　便曹未恚懸　下座服居位　禮拜三寶尊¶
夫論修建福田皆希言簡事要類以繁重行者難遵今人唯受¶
齋主拜請兼以上座下座讚詠足得以成法事何俟曲碎云爲¶
<pb:CK-KZ_JY280_01p015b>¶
故兩存焉恐情有去取耳¶
　　
** 發心鈔¶
發心者聞說大乘皆須夷心注念厯耳雖言是一悟入卽乃不¶
同有六種緣緣行不等一則或見邪託正則知非正二則或信¶
邪是正則以入邪三則或聞大悟小則入粗四則或聞小悟大¶
則入妙五則或從心進乃白發願六則或從心退乃自成咎亦¶
由說有巧拙亦由悟有淺深本際經云若悟理明師巧說諸法¶
無修無得無滅無生非有非無非因非果而有而無非不因果¶
巧解因緣假名中道解此說者能感異類如本際經云天尊一¶
音演說法眾生隨類各得解又如本相經所明天尊於禪黎說¶
<pb:CK-KZ_JY280_01p016a>¶
洞玄眞文七十萬劫不起于座七百萬眾悉不迫迮十方龍王¶
放光而來聽法天尊弟子靜惠云龍獸尚復樂道而況於人言¶
畢龍王忽怒興雲下雹積高十丈於是天尊布五色之氣結雲¶
成縵上軒雪雹不傾不動說法如故有此威神十方通悟本際¶
經云若說小乘有得之義生滅相法有有有無有因有果如是¶
說者名爲明師¶
大眞科曰當聽法說賞議五音調和五德時習讚詠長遠鄭聲¶
和言徐語漸息靜辭誦詠靈文應和法唱久剋玉響世音之根¶
永斷若修經習業以千文爲先講說令通度人濟已化物無窮¶
此爲大乘之人雖才議未堪當發勇猛之志願得大乘超出三¶
<pb:CK-KZ_JY280_01p016b>¶
界勿戀小乘貪著利養樂人天樂爲私已之業苟存細益忘忽¶
大功爲人齋章規化䞋信醉酒耽色聲味快心假言大乘實不¶
能解所學小術妄求大成誤已墮苦可悲¶
玄都律曰法師宣化天下萬民是救蒼生之道不得貪財傳奴¶
婢等法違律考病一年若有德法師爲行清苦上衣法服理合¶
供養大戒云施散法師香油齋食法服一錢已上二十四萬倍¶
報功多報重代代豐有恒無窮乏一則若見邪爲正則知非正¶
者如眞藏經云突敖國王恒信正道妖人來欲化王令習僞道¶
變形騰空音樂讚誦宮人綵女觀之迷惑三七五旬遂無悟醒¶
王告之曰汝是妖邪急須早去妖人言我是正道勸王修善王¶
<pb:CK-KZ_JY280_01p017a>¶
曰我聞有道之士藏名匿迹人眾不知正道杳冥有形則僞命¶
臣通靈令與論說通靈曰外道多僞不足堪談共論惠源形無¶
立所仍卽絶對竄影逃蹤三千餘人更無敢出自然磨滅國內¶
清正信向大乘當知邪不害正其來久矣二則若信邪是正則¶
以入邪者如眞藏經云自通國王行善智劣爲野狐所惑野狐¶
語羣狐徒眾云自通國王樂善棄惡智淺不深我有妙術能飛¶
能隱向王殿前去地百丈爲人端正談空解義使王布施捨命¶
攝歸共食可非上計群狐徒眾俱聲唱善狐王因誦幻術經文¶
數百餘卷飛王殿前去地百丈坐虛空中口誦經典國王眷屬¶
大小悲泣嗟嘆無已出國寶物悉皆捨施復有三十餘人一時¶
<pb:CK-KZ_JY280_01p017b>¶
捨命狐王唱言捨命之人最是上士忽作疾風死屍寶物悉皆¶
攝去到群狐窟共食人肉復遣狐子變作人形齎寶市貨至屠¶
兒行中猛狗爭骨相囓狐子心怕不覺變形狗便囓殺屠兒惶¶
怖卽告市官官告州州卽申奏王見寶物俱皆自識王云此物¶
並將布施聖道何故得在野狐手中時有大臣名曰仙靈上白¶
王言前所說經教化此是狐魅但誦其文不解其理勸人作善¶
心口乖違飛行殿前卽知虛僞王曰錯失奈何仙靈曰可集軍¶
眾圍彼丘陵狐卽變作人形迎王再拜猛狗來逼變爲野狐狗¶
卽囓殺王命群臣鑿土窟中大得寶物當知王無深智爲邪所¶
惑三則若聞大悟小則入麤者如昇玄經云道陵所問云眾中¶
<pb:CK-KZ_JY280_01p018a>¶
小行者多大心者少若其不說無由可悟若說大法恐迕小機¶
如說小乘復迕大行¶
天尊曰此其不難機在請緣不論多少小緣請者卽爲說小大¶
緣請者卽爲說大其中悟入亦復無常或有聞小悟小或有聞¶
小悟大或有聞大悟大或有聞大反小昔有善男女等八千四¶
百餘人雖解信從執求上道起有得心求無得想封執大乘人¶
成不業經四千餘載正得地仙四則若聞小悟大則入妙者昇¶
玄經云天尊云我於始青之天大浮黎國初說法時有一地仙¶
厥乃姓洪名曰法起爲發教緣請我開說我觀其人未宜說大¶
卽隨其心說三雜經爾時大眾無億數人其中乃有一十八萬¶
<pb:CK-KZ_JY280_01p018b>¶
六千餘人聞說小乘深悟大道卽超三有迥出道場五則若從¶
心進自發願者本際經云若有讚說敷揚妙義應當讚嘆稱其¶
功德無使外魔破亂其事又云若講其義趣勿使法師遇諸横¶
惱明以資須給其所乏要令妙教必得流通本相經云天尊說¶
法之時八萬四千之眾心開意解發無上正眞之心而不退轉¶
卽除七十二結百種煩惱又云有長者子名曰法龍信解恭敬¶
有七十二萬人皆心務眞空無上之道眞藏經云天尊說法之¶
時有三童子發願各別一則惠力童子發願修習二則寶明童¶
子發願說經三則山際童子發願學道經云有惠力童子及諸¶
眷屬俱發願言修習大乘誓無退轉了諸法性得到邊底悟解¶
<pb:CK-KZ_JY280_01p019a>¶
大乘成無上道又有寶明童子發弘願心講大乘法誓度眾生¶
到解脫處成無上道又有山際童子勇猛精進發弘誓心學大¶
乘道修四大城決五逆賊除七惑鬼殺十礙魔刳無明障刻三¶
賊心堅硬不退又云有大弟子修行讀誦講說尊經能生信心¶
常行不怠當知是人於諸尊所施行功德而種福田無量劫來¶
尊師大乘今遇此經能生信心六則若從心退自成過咎者昇¶
玄經云有八百七十二人聞說大乘有八男子十一女人生不¶
信意從座而退爲天魔異道惑亂其心此輩卽得重病髮毛墮¶
落死入三塗生輒聾盲縱有耳目好言善譽初不聞見當知悟¶
法深淺總從心生以此諸緣足明證信¶
<pb:CK-KZ_JY280_01p019b>¶
　　
** 受持鈔¶
有四緣夫以經文誰而能入雖云空有非修不成若以修持要¶
乎眞確行合規矩道位遷昇穢慢靈文罪罰明矣¶
一明讀誦緣者四極明科曰誦經當令言句相屬不得越略天¶
音失一句更卻一百言而讀失二句卻二百言失至五句卻五¶
百言始就誦失一句便誦一篇而補之至三十犯刀山之考又¶
云誦經當令目注經文心念神眞不得臨經他念異想以亂天¶
音三十犯刀山之考又云誦經千言以下不得臨經進飲千言¶
以上至五千言得一進飲五千言以上得二進萬言以上得三¶
進至三十犯身被左官考若至萬言神疲氣極得中住消息後¶
<pb:CK-KZ_JY280_01p020a>¶
得續句竟篇雖爾不得經宿殘句十犯死入地獄誦經時有善¶
男女欲聽者得男左女右東西異位道俗殊别不得男女混亂¶
同床共席要在出家人後不得前行有犯身被左官考¶
玄都律曰若通經語論及世務罰油三升又云讀經忽亂請問¶
敗句罰油五升請問下云讀誦如對太上勿得傲慢狡笑論及¶
流俗榮利之務侍經仙童卽奏名於三天司直三天司直上奏¶
太上三奏太上子必失經鬼神亂考必不得以壽死將何仙之¶
有又云經不從師受則侍經仙童恒司考人殃及七世金籙簡¶
文曰上座誦經當禮經師籍師度師各一拜餘如常法皆始登¶
座一行之後重誦經則不復如始也明日更一過行之耳誦經¶
<pb:CK-KZ_JY280_01p020b>¶
之次不得與下座交語經句不竟亦不得中住若住後皆更從¶
上始五百言得進清飲咽液也此與前四極盟科稍有通塞盟¶
科云萬言得中住卽從前始前似稍通此文全塞誦經時得存¶
念節度并不犯科條立有靈應本際經云若復讀誦此經依經¶
修行晝夜不懈是人所在之處自然安樂隨所往生得居淨土¶
又云若復有人於此經中受持一句意樂諷誦一念之中卽能¶
滅除無量無邊宿根罪惱譬如積夜暗室一念燈明暗暗皆盡¶
若入大海遭值惡風誦念是經風浪恬靜若入山林逢毒蟲猛¶
獸誦念是經蟲獸卻退若值盜賊𡨚家相逢誦念是經𡨚仇渙¶
釋若在怖畏誦念是經鬼魅消卻當知夷心注念無不果剋大¶
<pb:CK-KZ_JY280_01p021a>¶
梵國王爲國大旱迎請尊經以滅旱災多惱國王國多障難迎¶
請尊經故疾新疴並皆痊愈當知經有威神誦念必應太極隱¶
注曰誦道德經常有三萬六千仙童玉女侍經燒香散花通致¶
眾仙隱注又曰誦道德經萬遍雲輿下迎若不至可一月三誦¶
之無不至者眞藏經云昔有玉印童子燒香讀誦此經忽有仙¶
童玉女徧滿虛空一時來至燒反風名香讚詠靈文驚動一國¶
玉印童子安然不恐今日建齋之家亦選能人上座誦經者雖¶
妙極音句座下者曾不存心或閙語喃喃兩兩相對或爭色欲¶
或競錢財大德高枕安眠低頭踞傲上既不能秉正下則豈爲¶
虔恭一則交闕威儀二則不生善信三則主人鄙薄四則宣考¶
<pb:CK-KZ_JY280_01p021b>¶
至身幸須三思寧繁苦勸大德若能勉勵法眾何慮不從頃不¶
切磋是滅道法¶
二明聽誦經之得益緣自然經訣曰聽誦經人至章句輒心拜¶
隨意願念唯令心苦必有感應¶
玄都律曰若聽經倚據不正罰油一升若不注念清虛心想意¶
倦爲眾所覺罰油三升若能心聽誦與自受持無別本際經云¶
若復有人一心正念聽讀此經歡喜踊躍得其義味忘於寢食¶
不覺爲久當知此人過去世中已曾聞值暫生下世寄惠人間¶
不久仙度終歸得道¶
三明供養持經緣眞藏經云天尊問善明童子有人將金玉重¶
<pb:CK-KZ_JY280_01p022a>¶
寶並悉捨施此人功德以爲多不答曰功德希有然不及於此¶
經中講說書寫受持供養功德勝彼百千萬倍此經名爲惠力¶
法城善護群生除邪惑障本際經云若復有人捨家資財或賣¶
妻子市諸香油種種法具及以齋食供養資給持此經人所得¶
功德最爲無量何以故是人能成功十方天尊出生眾聖故昇¶
玄經云供養持經者功德相亞次供給香油燈奉上旛花本際¶
經云若有國王及以民庶殿堂帳座寶蓋旛幢香花燈燭供養¶
此經者汝等四眾及諸天帝三五吏兵天龍神鬼金剛力士侍¶
經眞官應將徒眾隨逐尊奉禮敬供養護其國土保祐人民本¶
行經云昔有女人奉受是經晨夕誦習夫恒供給香火婦遂昇¶
<pb:CK-KZ_JY280_01p022b>¶
天受號今爲梵行元君夫後命過經入大山具陳供給之功婦¶
卽來授夫是經卽昇南宫百年得生國王之家大受經法令爲¶
九宮眞人又有賢士受持此經婦意悋惜不與夫同夫得昇天¶
婦後化爲餓鷹夫以化度還爲女身受持經法今爲南極元君¶
皇妃當知持經奉法明明不虛誹謗慢黷自招其考¶
四明謗法緣眞藏經云眾生不信法者是爲謗法是爲滅法不¶
信根中而有三寶不信去來而爲眞實不信大乘而爲根本不¶
信眾生等天尊性不信諸法寂滅無根無因無果不信眾生從¶
無量劫積種未形而無生滅如此不信是名毀法是名滅法法¶
不可滅障法不見名爲滅法既滅法已而得身相是爲生死輪¶
<pb:CK-KZ_JY280_01p023a>¶
迴不絶必墮地獄無緣得出本相經云若見經法忽若土草了¶
無恭敬之心見他行善背面呰笑永無助仰之性斯人從六畜¶
中來始得人形故不信法眞藏經云往古劫時有五貧士不信¶
經法不信眾生有眞道性不信眾生卽經妙法不信眾生不生¶
不滅不信眾生心大如海不信眾生爲太空聚如此不信卽得¶
重病生入闇獄死入闇獄食入闇獄息入闇獄諸善男女各自¶
思惟勿生不信天尊因作頌曰¶
爲人不信法　毀謗於賢良　死受酆都報　劒樹碎形傷¶
萬劫無期出　魂神痛斷腸　呌聲聲不絶　獄卒染鑊湯¶
受報無休息　瞋眼四邊張　誰能受此苦　迷惑亂猖狂¶
<pb:CK-KZ_JY280_01p023b>¶
寄語修眞子　修福永無殃¶
然聖人之言本無虛誕爲不信法自以招殃若更語云經有萬¶
八千玉女玉童侍衞益不信受或以敞露或雜世典或不洗口¶
手或無護淨但不依讀經儀則卽名誹謗請問下云經汚不以¶
香水洗沐則魂魄奔落本際經云若復有人誹謗此經生不信¶
想輕慢法寶疑毀聖文當知此人無量劫來沉淪下鬼受諸苦¶
報備歷異形始得受生還於人道愚癡觸辟無所解知習惡種¶
因不能信受所行非法動爲罪由背正入邪違眞信俗三官九¶
府記入功過書名黑簿死錄之中或在見世恒縈諸苦或犯王¶
法執繫鞭笞或在惡風蟲癩之病憂厄惱難貧窮困乏或爲外¶
<pb:CK-KZ_JY280_01p024a>¶
魔異道惑亂其心雖在世間人所棄薄周詣遊處不值善緣一¶
失生道永乖賢域死入地獄無有還期受報幽牢緘閉重檻晝¶
夜考掠不覩三光或抱銅柱形體燋傷或上刀山痛毒難忍冥¶
冥長夜萬劫無出縱得受生還爲六畜非人之類永失人道總¶
明經法諸緣以畢於此開經受誦子細詳之¶
¶
¶
¶
¶
¶
<pb:CK-KZ_JY280_01p024b>¶
¶
¶
¶
¶
¶
¶
¶
¶
¶
¶
<pb:CK-KZ_JY280_01p025a>¶
#+PROPERTY: JUAN 003
<pb:CK-KZ_JY280_01p025a>¶
* 要修科儀戒律鈔卷之三¶
科曰俗人受籙殆未閑科法來諮所疑隨解實答不得有欺妄¶
云不知必諫惡還善勸是除非不可阿黨爲私害法損己誤人¶
九刑論科曰高德道士大治祭酒八十一賢清齋登壇壇是崇¶
虛堂所皇靈之壇者如是不須受法及籙而傳籙治唯二十四¶
卷悉微言要旨三洞寶經眾符祕諱悉應師受師是道民參受¶
備者盛德爲師天師子孫雖是師卽皆爲弟子之禮天師子孫¶
受眾法法信依百姓不得闕闕則三官不憫¶
科曰受諸劵及自然劵後傳劵無有經此謬妄之師劵本度經¶
無經何劵師須寫經盟可爲師耳年限未得爲師當爲前弟子¶
<pb:CK-KZ_JY280_01p025b>¶
覓有經具足師不具足者且稍受之以足爲期不限師之多少¶
不格師之男女師不得禁錮弟子不得背叛本師背叛受十苦¶
之考後生六畜之中禁錮者幽牢檻繫後生邊荒愚癡之群明¶
各愼之¶
科曰寶經禁重萬劫一出天地促運輔正須賢七百年聽傳若¶
有骨分七年得傳三年之內無有災厄四年可傳傳得其人人¶
我共福非其人同罪俱入火灌風刀萬劫負石之役¶
科曰凡事師恒如兩手捧物當心勿有墜失師如父也但奉道¶
事師有二種人一曰名二曰義凡言事道係名師門不修妙義¶
不修大功不行無爲處處有滯煩惱生死不能知常妄作致凶¶
<pb:CK-KZ_JY280_01p026a>¶
此有名事師也若專心憑師動止依法建大福田濟身度物無¶
爲而無不爲所在通利無諸障礙長生不死永享貞吉此有義¶
事師也¶
科曰師與弟子言皆稱吾我卿弟子弟子亦如此天親也凡事¶
師門外稱弟子內稱名不稱姓師之師准祖師祖師之師准曾¶
祖曾祖之師准高祖高祖之師一號宗師宗師至弟子身是爲¶
五代祖師至敬禮訊言語書略同悉稱弟子不得慢言若有違¶
七刑論¶
科曰事先達與師同先達者言堪爲師崇彼如師一名心師問¶
訊時諸師並在先拜宗師次問訊祖師次問訊籍師度師也¶
<pb:CK-KZ_JY280_01p026b>¶
科曰弟子法身通辭書疏皆眞書不得草犯者五刑論道士敬¶
先達恒下師一階¶
律曰弟子謁拜於師朔望皆朝服而朝不得陽說陰私背向異¶
辭¶
律曰道民籙生與師主期失信魂魄閉繫水官五十日役¶
律曰弟子見師不敬不恭無禮語言我汝魂魄在水官拘閉六¶
十日考竟減算二紀¶
律曰弟子見師敬事如父母師主見弟子念之如赤子違律罰¶
算各一紀¶
律曰正一家三師者一正一師二天師三度師三五治籙等三¶
<pb:CK-KZ_JY280_01p027a>¶
師也通當有敬違律被考三十¶
律曰弟子作書與師主須啟書悉稱名不得輕慢違律考杖十¶
五¶
律曰道民與師主共言語稱道民不得稱名違律考一十¶
律曰弟子別師主經月晦朔及三元吉日不見師須拜三拜違¶
律師罰考一十重病二十日¶
律曰七世不同得爲師授度七世尚同不得爲師犯者減算三¶
紀然看此律直恐弟子有過累於九祖父母傍及師之祖先若¶
弟子忠誠七戒無犯德合十行骨相應圖父亦可以傳其子令¶
能九祖俱仙寧有奪算之咎¶
<pb:CK-KZ_JY280_01p027b>¶
律曰弟子聞師有疾病厄急貧窮彫悴不能創心則無仁孝違¶
負誓言考五十日重病一百日¶
律曰道士不得來佗弟子前語罵及佗弟子師長皆須平正若¶
論善惡人身中魂魄卽去違律水官考病五十日¶
律曰弟子佗人前語及師主父母不善身中吏兵卽奏天曹罰¶
病一百日考三十日¶
律曰弟子得師書告皆燒香執笏整衣冠拜三拜發書讀之卽¶
是崇依上聖弘道孝敬乃合先聖心違律罰算一紀¶
律曰弟子別師經一月已下皆冠帶執笏問訊不得白服隨時¶
違律罰油三斗拒不輸者杖二十¶
<pb:CK-KZ_JY280_01p028a>¶
律曰弟子別師主經一宿已上五宿已下皆整衣服執笏再拜¶
問訊還如法違律罰香五兩入三寶弟子向師主皆稱名弟子¶
詣師不得輒而坐師命方坐違律考病十日¶
律曰弟子不得喚師作道士皆言家師和師大師尊師師主也¶
違律罰油三斗入三寶考病十日弟子不得犯觸名諱若尊人¶
問不已宜須下聲答名也違律罰算一紀弟子不唐突師左右¶
左右有問察之神違律罰算一紀弟子見師過失之事當於深¶
隱處長跪歛手恭諫請不得在別人前言師是非醜事違律罰¶
算一紀弟子與師共房不得先在師前眠臥不得在後起違律¶
考病五十日弟子於師處同食不得先食皆須師前弟子後也¶
<pb:CK-KZ_JY280_01p028b>¶
若師命同食弟子食聽在前止住弟子隨師起居行止遊履皆¶
正當謙卑恭敬不得斯須無有禮法罰考三十下弟子事師師¶
年少弟子年高弟子皆應恭敬譬如官長二千石父母同等不¶
得自恃高年輕忽於師主罰杖八十主者宜科弟子師同在座¶
席若師起居行止弟子起下地倚不得晏然端坐違律考三十¶
弟子先未受法戒或氣類有等或復耆年後詣師法便爲師事¶
言皆稱名恭敬不得准前違律考四十弟子先與師主姓族同¶
從弟兄孫姪後詣師受法皆須謙卑恭敬言皆稱名不得比尋¶
常違律杖四十主者宜科弟子與師親屬緦麻者皆不得相爲¶
師弟所以爾者受法皆證三曾七祖父母來盟子孫所受若違¶
<pb:CK-KZ_JY280_01p029a>¶
盟九祖受考殃及受法人身病百日弟子不得嗔怒嫉責忿憾¶
師主及懷恚恨在心違律被考三十弟子詣師請道法皆當冠¶
帶執笏謙苦求請不得輒爾違律考四十弟子不得與師主諍¶
口違律考四十弟子事師師若來還弟子皆當隨路遠近奉迎¶
不得端然晏坐以待師主違律罰考四十弟子與師同行不得¶
身踐踏著師影違律考三十弟子出入及所作事每先啟告諮¶
審師主不得自專違律考五十弟子事師皆當思念信實不得¶
猶豫二心違律考三十弟子不得竊盜發泄師器具籠笈錢物¶
飲食禁誡科律違律杖三十弟子與師主同坐不得汙唾左右¶
違律考二十弟子侍從師主若値賓客弟子皆侍衞師左右不¶
<pb:CK-KZ_JY280_01p029b>¶
得放抗大座與凡無别違律杖七十弟子受師法業後道德成¶
就爲人所崇皆當謙謙存憶師主勿忘恩違律罰算二紀¶
律曰道士女冠年雖已老受法卑下行道不得在大法身小者¶
前其年雖少法戒大者可行於前不得錯亂違律考杖六十¶
科曰大德名人同住一處有狡猾弟子若欲歸依或愛情未離¶
或枉被威逼應須教習各誠機宜或先令苦使或誘引甜言或¶
獨立坐忘或擯令遠去或出經寶教授或令齋戒治除或懼自¶
尊威而令傍人撫接若終惡不改而無進善之功畜斯弟子是¶
滅道法永須遠離¶
科曰若有弟子愛樂正法深經大義咸願欲聞直以機在前緣¶
<pb:CK-KZ_JY280_01p030a>¶
眾根闇鈍如此之善預旣發可須安慰三戒五戒示靜安心大¶
德法師是眾生依止若心性高者而令低心下意若動止强梁¶
而須折伏若其懦弱勸進勇猛旣爲眾生父母寧不慇懃必契¶
道場永無退轉¶
科曰上清法師不應授人大戒不應受人依止不應畜弟子不¶
應爲人教授不預評論眾事不得闇夜自行不得親近邪見當¶
動止在法¶
科曰所養弟子彌加呵責有大罪過引五事責之一我今呵責¶
汝汝須出去二則出離之後莫入我房三則我縱無人亦不用¶
汝作使四則我之生前莫至我所五則我能引化三塗五道終¶
<pb:CK-KZ_JY280_01p030b>¶
不與汝共語此之呵責折伏爲行之甚不用分外非法考打枷¶
棒懸首反縛晝夜打罵律無此條傷大慈種若師主使令弟子¶
沽酒買肉坐販賣牧牛養馬并爲邪淫驅使弟子弟子可言以¶
此所作非天尊行某不敢爲師若有嗔責可須捨去¶
科曰惡行弟子教不知悔其行有十一則爲惡不恥二則見善¶
不修三則聞諫彌甚四則動非威儀五則強梁我慢而無恭肅¶
六則懶惰狠戾七則友非忠信八則遊習姧婬九則好樂屠戮¶
十則醉亂尊卑有此十種行人是破道法若不爲惡能伏勤苦¶
清旦入房除小便器朝中日暮三時問訊求有所習隨用驅使¶
不辭勞苦漸盈大器積德成眞有此弟子紹隆正法廣以讚嘆¶
<pb:CK-KZ_JY280_01p031a>¶
科曰男女官各得依止男官依止男官女官依止女官大法者¶
爲師每一旬至師所受教訓至時整理法服赤心靈宇恭敬謹¶
肅直詣師門不東西異向至師門已通白云某弟子問訊師知¶
已乃端嚴衣帔燒香於誦經之室命弟子令進進至師前安詳¶
三拜問訊云師比者起居安不德無損和師無他故乃答云比¶
日亦無虧禮誦若有疾苦隨事應答弟子若有罪過先聞師耳¶
可云汝有某事可加誡誨令其改革弟子拜謝乃云不能自厲¶
勞師誡勑又拜謝云從今以去不敢復犯若是齋前設齋齋後¶
無所施設乃便去再拜云願師以自珍重師重誡云所在之處¶
勤行齋戒以自愼護勿起驕慢唯然起退三步乃始轉去不得¶
<pb:CK-KZ_JY280_01p031b>¶
更入他房歸至本觀以師誡悔之言示眾大小不得藏匿若女¶
官無大法不解傳授者可詣男官請受有高德女官男官亦得¶
請詣受法俯仰之格男女官通用¶
科曰師主大德若從遠歸命所使先到觀中令知歸至弟子則¶
整衣帔出觀迎接當以大小顧望不得無故掩人不備¶
科曰弟子有所啟白師主及同觀外觀大德皆整衣至房房閉¶
當屈指細細打戸三過停少時不聞人聲更三過又不聞人聲¶
又三過不聞則退¶
科曰弟子之禮師主有客當卽拂拭牀席机褥灑掃前後師主¶
令命客進乃命¶
<pb:CK-KZ_JY280_01p032a>¶
科曰弟子之禮師主令過授物事師主若立則立受師主若坐¶
則長跪受¶
科曰參省師主大德皆再拜侍立命坐則拜而坐更問他故則¶
起立而答皆條直身體並腳歛手¶
科曰進尊者之房戸知在房中或庫內若不聞聲謦咳發覺如¶
不問則退若問稱名啟白命入則入房開則開閉則閉入戸正¶
視尊者不得左右斜顧¶
科曰出家之人常合忠正出入動止五正爲先一正己身二正¶
門徒弟子三正觀中良賤四正四遠眾法五正頑愚俗人能正¶
己身爲物軌則能正弟子承禀有儀能正觀中大小從順能正¶
<pb:CK-KZ_JY280_01p032b>¶
四遠法義稱揚能正頑愚廣增慧解能如此者名爲道士若身¶
旣不正爲物所憎弟子不教卻賤師至觀主恒無禁忌大小貴¶
賤混淆不存信義四遠同皆厭惡欺陵愚蔽增長罪目不能廣¶
立威恩卻更誘引他家子弟奴婢或圖物入已或私與交關不¶
依正義立身恒以邪僻爲行有如此色名爲逃課兇賊共所防¶
戒如不可懲國王有法¶
¶
¶
¶
¶
<pb:CK-KZ_JY280_01p033a>¶
#+PROPERTY: JUAN 004
<pb:CK-KZ_JY280_01p033a>¶
* 要修科儀戒律鈔卷之四¶
** 衆戒及願念合一千一百條¶
夫經以檢惡戒以防非總任枝流難以取用撮其機要易可尋¶
求登眞隱訣云戒者遏穢垢之津路防邪風之往來千眞科曰¶
出家之人不交世俗不求名利不作有爲功德靜思入定降伏¶
外魔名爲淨戒是眞實法毋觀身大戒云有經而無戒猶欲涉¶
海而無舟檝有口而無舌何緣度兆身邪夫學者不知尋經戒¶
是未悟眞要之根長夢而不覺可爲痛心矣千眞科曰出家之¶
人能持三戒五戒九戒十戒乃至三百大戒等一戒之中各有¶
二十四善神之所擁護天人供養不犯眾惡有不信戒者眾惡¶
<pb:CK-KZ_JY280_01p033b>¶
故犯罪結冥陰劫劫受生墮落盲道違戒奉戒得福獲罪不問¶
道俗至理無偏其功等爾易注云洗心曰齋防患曰戒本際云¶
聖眞所修必名爲教凡夫所行名之習業施教造業一而無二¶
所謂一戒是發無上自然道意如是正因最爲根本又有二戒¶
所謂二觀氣觀神觀卽是定慧又有三戒所謂三捨捨身命財¶
又有四戒謂四寄心慈愛善忍又有五戒所謂五念思道清靜¶
思道離諸色欲思道動與俗反思道無有禁忌思道非形聲法¶
昇玄又有五戒者若見色利榮華粲綵以戒掩目若聞好惡之¶
言五音之屬以戒塞耳若有八珍之饌甘香之美以戒杜口若¶
願想財貨七寶奇珍放情極欲以戒挫心若憶姧婬貪趣惡事¶
<pb:CK-KZ_JY280_01p034a>¶
以戒折足能行此五事者七祖生天又有六戒所謂六度勤信¶
始終諫爭離酒色等又有七戒所謂七覺知一知三知凶知吉¶
知俗知道知有無又有八戒所謂八能能受非不自申能讓德¶
於人能不欲人所欲能容無理不爭能遠無道藏身幽處能不¶
達心能不負經戒能不伐口閉塞六情六度生六通三十八戒¶
亦曰六覺亦曰六慧閉塞六情者第一戒者目無廣瞻亂諸華¶
色亡精失童光不明徹第二戒者耳無亂聽混於五音傷神敗¶
正惡聲啼吟第三戒者鼻無廣豐雜氣臭腥易有混濁形不澄¶
正第四戒者口無貪味脂熏之屬濁注五神藏腑憤潰第五戒¶
者手無犯惡不竊人物貪利入已禍不自覺第六戒者心無愛¶
<pb:CK-KZ_JY280_01p034b>¶
欲搖動五神傷精喪氣體發迷荒此六戒者身之大患六度生¶
戒者其一者見人窮急度其死戹見世明達能制凶逆年命長¶
遠世享無極其二者見人窮乏寒飢困急損已布施令人富貴¶
福報萬倍世世歡樂其三者含血之類有急投人能爲開度濟¶
其死戹見世康強不遭横惡其四者施惠鳥獸有生之類割口¶
飼之無所愛惜世世飽滿常在福地其五者度諸蠢動一切眾¶
生咸使成就無有夭傷見世興盛不履眾横其六者常行慈心¶
愍濟一切放生度死其功甚重令人見世居危得安居疾得康¶
居貧得富舉向從心此六戒者皆以心通智慧能施其德行合¶
自然六通者天爲洞視則天明智高慧洞無窮自上自下四面¶
<pb:CK-KZ_JY280_01p035a>¶
八方無所不照無所不明雖曰一通智慧而五色總焉天洞自¶
然故無損傷人則法天目中朱童亦有五色之光人不持戒六¶
覺之氣不通人孔竅智慧未開廣視五色則眼童飛揚光精昏¶
翳令人目盲故設是戒以度天人咸使男女得聞法音欲得過¶
度年命長遠當奉是戒勤行勿忘慎勿色視放蕩目神每自制¶
御愛養眼童思眞靜念令通智慧洞觀虛空持戒制已則五色¶
歸身五色自歸則無傷損保爾年命可得無窮天尊言地爲洞¶
聽智遠慧聞故響應天上下徹四方無所不窮無所不聞雖曰¶
一通智慧而五音總焉地洞自然以生五音朕而不動故無損¶
傷人則象地耳中則有五聲之神人不持戒則智慧不通不可¶
<pb:CK-KZ_JY280_01p035b>¶
亂聽五音之聲五音使人五神飛揚耳中空廢隆隆悲鳴五神¶
啼泣致令耳聾故說是戒以度天人咸使男女普聞法音欲得¶
長壽當持大戒以制耳神勿爲多聽非法之音靜聽妙經神眞¶
人章令通智慧洞響太空持戒制己則五音歸身五音自歸則¶
耳無惡聲保爾年命刻得長遠天尊言東爲洞空始陽之氣氣¶
出於空智明慧遼故曰洞空洞遠無礙不可得窮始青之氣雖¶
曰一通智慧而五氣總焉空無所納故無損傷人雖有形形亦¶
法空鼻有黃寧辟非之神人未持戒則智慧不通未入智慧不¶
可雜食臭腥之物臭腥之氣使人鼻神壅塞徑源易有斷絶明¶
梁不通故說是戒以度天人咸使男女得聞法音欲度諸苦八¶
<pb:CK-KZ_JY280_01p036a>¶
難之中當受是戒以制鼻神勿多受臭滌蕩明梁道引生氣通¶
明智慧洞氣入空持戒制已則眾氣歸身眾氣自歸與氣混同¶
長保身命終不毀傷天尊言西爲洞虛少陰之氣氣出於虛智¶
微慧朗故曰洞虛虛之無礙洞遠難窮少陰之氣雖曰一通智¶
慧而五味總焉虛無不入虛無不容人雖法虛身不持戒則智¶
慧不通智慧未入則五味爲患貪啖脂熏五神不安致有傾危¶
年命不長故說是戒以度天人咸令男女普聞法音欲得長命¶
當持大戒以制五神愼貪五味甘其脂熏滌蕩五臟每令清涼¶
身有智慧則五味和香內則恬夷年命不傷天尊言南爲洞清¶
太陽之氣氣出於清智清慧開關而洞清故南有赤帝洞陽之¶
<pb:CK-KZ_JY280_01p036b>¶
庭冶鍊萬物受鍊而明也人不持戒則智慧不通智慧未通則¶
心神振動生於愛欲使人迷荒喪神傷命夀不得長故說是戒¶
以度天人咸使男女普聞法音欲得長壽過度諸患當受是戒¶
以制心神除情遣欲棄塵入清通明智慧六覺開津身入洞清¶
與氣自然保爾年命永得長存天尊言北曰洞微微生於玄智¶
遠慧深微而洞眞陰察罪福主人生元手法四時上應天關天¶
關恒轉手亦動焉手有大神接生方盈運人四大觀人敗成人¶
不持戒智慧不通則搖動人心眾惡並生手作不覺貪竊自營¶
致有智命不終天年故說是戒以度天人欲得長壽過度惡根¶
當奉是戒以制手神通明智慧心自開明手不貪窮惡根不生¶
<pb:CK-KZ_JY280_01p037a>¶
應天順氣身入自然保爾年命永得長存昇玄經云太清九戒¶
者第一戒曰身不得穢濁不清耽染欲境蒙冒身禍誕縱自恣¶
甘惡爲非綺麗華飾所便細滑濡輭自適無有厭足不知動入¶
罪網不能自覺身之罪大不可稱計不得身犯不得教令於人¶
攝意持戒終身奉行是吾太上太上太一第一戒也第二戒曰¶
心不得興惡想惡念不得形想評想貪欲務得蒙冒財利貪毒¶
陰賊謀議非法淫邪偏僻意不平等嫉妒愚癡自是狠戾濁欲¶
饕味無有厭足不知動入罪網不能自覺心過之罪大無有極¶
不自心興不得教令於人攝意持戒終身奉行是吾太上太上¶
太一第二戒也第三戒曰口不得妄言善惡咒詛罵詈欺誑妄¶
<pb:CK-KZ_JY280_01p037b>¶
語幻惑兩舌鬬訟告訴持人長短自作是非生災造害興生無¶
端敗衒道法歌誦嗟詠吟嘯歎息貪美恃味無有厭足不知動¶
入罪網不能自覺口過之罪大無有極不得口犯不得教令於¶
人攝意持戒終身奉行是吾太上太上太一第三戒也第四戒¶
曰手不得殺害眾生蚑行蠕動含血之屬皆不得殺劫略強取¶
奪盜偷竊取非其物拾遺取施執持兵器興用非法不知動入¶
罪網不能自覺手過之罪罪之莫大不自手犯不得教令於人¶
攝意持戒終身奉行是吾太上太上太一第四戒也第五戒曰¶
目不得視非道非法非義榮華容飾淫視女色照曜盈目貪欲¶
洋溢綺麗珍寶淫邪妖孽不正之色目爲後主收百凶來致禍¶
<pb:CK-KZ_JY280_01p038a>¶
毒罪釁臻集一皆目致心目口手致殃禍主動爲禍端收罪之¶
府不可不迮不可不伏不可不愼不可恣之不知動入罪網不¶
能自覺目過之罪罪之莫大當宣目戒勸化一切一能戒目心¶
想息滅想滅意空空意無著無著入無便得道慧攝意持戒奉¶
行勿廢是吾太上太上太一第五戒也第六戒曰耳不得聽八¶
音五樂淫聲妖孽亂正亡國妖僞之樂無有厭足不知動入罪¶
網不能自覺耳過之罪罪亦復大不自耳犯不得令教於人攝¶
意持戒終身奉行是吾太上太上太一第六戒也第七戒曰鼻¶
不得貪香惡臭妄察善惡不知動入罪網不能自覺鼻過之罪¶
罪亦爲次不自鼻犯不得教令於人攝意持戒終身奉行是吾¶
<pb:CK-KZ_JY280_01p038b>¶
太上太上太一第七戒也第八戒曰足不得蹈不義不踐非法¶
不涉惡履非妖惑境界不知動入罪網不能自覺足過之罪罪¶
亦爲次不自足犯不得教令於人攝意持戒終身奉行是吾太¶
上太上太一第八戒也第九戒曰身不得放情任意強興神物¶
攻非其敵精消神散三氣亡逸放情縱恣無有厭足不知動入¶
罪網傾宗滅族不能自覺如斯之罪罪之莫大不自身犯不得¶
教令於人攝意持戒終身奉行是吾太上太上太一第九戒也¶
十戒者有五定志云度十戒法法師居南弟子向師三禮禮畢¶
請曰願見成就授以十戒當終身奉行誓不敢有違於是長跪¶
心存見十方大聖在於上方乃擎拳諦受法師燒香便爲說戒¶
<pb:CK-KZ_JY280_01p039a>¶
一者不殺當念眾生二者不淫妄行邪念三者不盜取非義財¶
四者不欺善惡反論五者不醉常思淨行六者宗親和睦無有¶
非親七者見人善事心助歡喜八者見人有憂助爲作福九者¶
彼來加我志在不報十者一切未得道我不有望是爲十戒受¶
者並云弟子某甲受終身奉修又禮師都畢¶
¶
¶
¶
¶
¶
<pb:CK-KZ_JY280_01p039b>¶
¶
¶
¶
¶
¶
¶
¶
¶
¶
要修科儀戒律鈔卷之四¶
