#-*- mode: org; -*-
#+TITLE: 終南山祖庭仙真內傳
#+DATE: 2011-11-02 11:10:59
#+PROPERTY: kxid KX277
#+PROPERTY: title 終南山祖庭仙真內傳
#+PROPERTY: baseedition CK-KZ
#+PROPERTY: source 重刊道臧輯要考正版
#+PROPERTY: dz DZ0955
#+PROPERTY: id JY289
#+PROPERTY: JUAN 1
#+PROPERTY: JUAN 001
#+PROPERTY: JUAN 001
<pb:CK-KZ_JY289_01p001a>¶
@fw道藏輯要¶
* 終南山祖庭仙眞內傳¶
　　　　　　　　　　　　@by夷山天樂道人李道謙編¶
　　
** 玉蟾眞人¶
師姓和氏名德瑾秦州甘泉縣人天姿整秀志學之𡻕攻事翰¶
墨及冠隱身爲刀筆吏然處事中正以道存心未嘗取非義財¶
遇高人勝士靡不參請天德間以部椽出身方將游仕宦途忽¶
一道者過門師延至家酌酒談玄大適其意少焉而去他日道¶
者復至臂擎一梟謂師曰此物雖許大眼了不識人師乃悟爲¶
異人因問其鄉里姓字不吿而往後月餘道者復來身染厲疾¶
<pb:CK-KZ_JY289_01p001b>¶
止於其家膿血汙穢殆不可近師爲召醫百療不效經𡻕乃殂¶
師備禮葬之又數月一老媪詣門泣且告曰老身有兒性嗜雲¶
水不事家業近知游居貴宅特來相尋師吿以病殂媪慟哭不¶
已曰老身與兒止是二口兒今旣死何所託身師請以母禮事¶
之一日媪曰吾欲啟壙一覩兒面雖死無憾懇告再四師爲發¶
塚但空棺而已中有祕旨一幅老媪亦失所在師嘆曰吾今遇¶
眞仙尚汨沒塵坌中果何爲也由是黜妻棄子易衣入道時聞¶
重陽祖師亦遇眞居終南乃往參同大定三年於劉蔣村結茅¶
與靈陽李公三人同處旣而心地圓通大得其妙七年丁亥重¶
陽東游海上師與靈陽共居暢道十年庚寅春馬譚劉邱四眞¶
<pb:CK-KZ_JY289_01p002a>¶
將至師及李靈陽時寓終南太平宫留錢於貨羹之家謂曰今¶
日當有邱劉譚馬四仙客至可善待之良久四人果至貨羹人¶
邀之曰公輩豈非邱劉譚馬邪四人相視而笑曰汝何由知之¶
曰和李二師已留羹錢矣四子嘆異食畢往見忻然相得師嘗¶
命畫工寫眞凭虎而睡眾莫能曉秋九月初師忽覺道體違和¶
丹陽命長春侍疾至十四日翛然順化四子葬於劉蔣菴側畫¶
凭虎睡者乃預表歸期在寅年也升仙之後有臨潼張公久患¶
風疾眾醫莫效將屬纊之際夢師至門告以治療之方問其姓¶
名曰吾終南和玉蟾也覺而其疾少愈用其所告之劑疾果頓¶
差張就菴設齋建亭以酬其惠諡曰玉蟾普明澄寂眞人今祖¶
<pb:CK-KZ_JY289_01p002b>¶
庭石刻尚在¶
　　
** 靈陽眞人¶
師姓李氏京兆終南縣人聰明特達學問淹該天德間遇異人¶
點化自是落魄不問家事視富貴若浮雲遠名利如桎梏徜徉¶
泉石以道自樂韜光晦迹素厭人知故終身不吿人名字里人¶
但以李眞人呼之至大定三年與重陽祖師洎玉蟾和公同結¶
茅於劉蔣居之其於鉛汞龍虎之學多賴重陽指授七年丁亥¶
夏重陽東游海上師與和公止居劉蔣修身接物重陽至汴寄¶
之以詩云傳語和公與李公首先一志三人同其爲交契可知¶
矣迨十年春重陽升仙於汴梁邱劉譚馬四眞入關待二師以¶
<pb:CK-KZ_JY289_01p003a>¶
叔禮是年秋玉蟾亦假化師與眾眞同處二十八年春正月長¶
春邱君奉詔赴闕拜別之際師囑曰重陽謂汝必能大開玄教¶
今其時矣萬一善自保愛來春鶴馭早還吾專俟汝爲喪主秋¶
八月長春得旨還終南是冬盤桓山陽淮洛之間明年春二月¶
西歸過鄠郊秦渡鎮道眾請留數日先旬日前師無恙絕粒不¶
食眾問之曰汝輩無慮吾惟待喪主而已卽遣人促長春亟歸¶
旣至拜於榻前卽賜之墨長春悟其旨命匠造棺未及成師已¶
順化時三月初一日也長春以禮葬於菴側之仙塋敬諡曰靈¶
陽輝耀演化眞人¶
　　
** 劉通微¶
<pb:CK-KZ_JY289_01p003b>¶
先生姓劉氏諱通微字悅道默然子道號也東萊掖城人世爲¶
鄕里右族倜儻不羈在弱冠間飛鷹走犬博奕鬭雞迷於花酒¶
之場一旦染奇疾幾至不救夢入仙家之境已而平復遂悟幻¶
化之理以道存心大定丁亥夏重陽祖師將游海上道過掖城¶
見先生神情爽邁有飛舉雲霄之態與之同話機緣契合授以¶
修眞祕旨及今名號先生旣得印可卽棄家長往杖筴入關中¶
結茅於終南山甘谷之側吟風嘯月枕石潄流放懷塵世之外¶
庚寅春邱劉譚馬四師西來先生相得甚歡同葺劉蔣菴居之¶
旣而四師復詣汴梁負祖師仙蛻歸葬於菴側先生廬墓三年¶
北游嵐管內全道妙外應世緣摳衣請教者日不虛席於是立¶
<pb:CK-KZ_JY289_01p004a>¶
觀度人玄風大振於西山矣嘉聲遠播名達皇都明昌初道陵¶
召至闕下問以九還七返之事先生曰此山林野人所尚陛下¶
居九五之位四海生民之主不必留意於此但對以黃老淸靜¶
無爲修身治國之要上悅敕館於天長觀尋遷永壽道院開堂¶
演道三教九流請益問話者戸外屨滿未幾得旨還山賜御書¶
以寵其行翱翔於齊魯間至埭州商河縣聶家莊謂門人曰此¶
吾歸休之所也因葺治廬舍居之一日焚香禮聖集眾囑以修¶
眞之語曰師眞有閬風之召吾當歸矣奄然假化卽承安元年¶
二月十五日貞元節也平生所作詩詞目曰全道集行於世仙¶
化之所今大建朝元宫矣¶
<pb:CK-KZ_JY289_01p004b>¶
　　
** 史處厚¶
先生家世乾州醴泉姓史氏名公密初自垂髫心慕至道大定¶
壬午𡻕聞重陽祖師遇仙受祕訣養道於終南時走而請盟遂¶
蒙允納教以全眞性命之學仍訓名處厚號洞陽子自是乞食¶
鍊心往來於終南鄠社間七年丁亥春重陽將游東海欲令侍¶
行先生辭以母老不敢遠游重陽遂畫三髻道者立於雲中傍¶
有一松一鶴付之曰謹祕藏之此爲他日參同之符及庚寅春¶
重陽仙化於汴梁丹陽宗師率三友入關至長安孔仙菴先生¶
徑往參謁時丹陽初頂三髻先生出示重陽向日所留畫圖大¶
爲讚異四師吿以海上開化汴梁升仙之事遞相印可相得甚¶
<pb:CK-KZ_JY289_01p005a>¶
歡卽與四師同葺劉蔣菴居之丹陽屢以詩詞訓吿次第誘掖¶
不數載間克臻大妙後復還醴泉和光玩世不拘禮法時人以¶
史風子呼之忽歌舞於市唯云歸去蓬莊眾俗莫曉如是者三¶
日徑來菴中奄然蟬蛻時甲午六月十五日也官僚士庶靡不¶
瞻拜初葬醴泉明年丹陽移葬於劉蔣之仙塋開棺視之顏采¶
如生丹陽以四言讚之云史公得遇得遇重陽重陽傳授傳授¶
玄黃玄黃至理至理不忘內持修鍊外絕炎涼水火旣濟日月¶
交光龍吟離位虎嘯坎房木金間隔姹女圓方刀圭爛飲知味¶
聞香神丹結正晃耀晶陽風仙來度顯出嘉祥歌舞三日辭別¶
街坊惟云歸去趨赴蓬莊復入菴內奄然坐亡觀者雲集事理¶
<pb:CK-KZ_JY289_01p005b>¶
匪常一靈眞性班列仙行先生道業讀此讚文自可見矣享年¶
七十有三中統癸亥再遷仙塋開壙視之僅及百年骨雖散亂¶
其色如金其堅若石余所親見者也異哉¶
　　
** 嚴處常¶
先生姓嚴氏名處常號長淸子京兆櫟陽縣人卽重陽祖師之¶
外戚幼習儒志尚清虛以父母在堂未能高蹈物表爲縣法司¶
臨事慈愍一日向暮還家路拾遺書一卷題曰玉靈聖書得之¶
者仙於是焚香祝曰我今二十有九誓於不惑之年潔身入道¶
祝畢酹酒於醮盆中有聲隱隱若雷家人咸以爲異後踰一紀¶
二親俱喪忽患目疾治之愈甚默自責曰昔得聖書誓以四十¶
<pb:CK-KZ_JY289_01p006a>¶
出家今過期矣此疾稍痊即當從道無何目明如故遂往終南¶
劉蔣參重陽祖師願受教爲門弟子時大定癸未𡻕也先生旣¶
蒙允納克志于道數年祖師授以微旨七年丁亥夏祖師東游¶
先生遨游終南泉石住處頤神毓浩十年春丘劉譚馬四師入¶
關蒙丹陽宗師復爲印可仍贈之楊柳枝詞云一虎一龍一處¶
眠打盤旋一呼一吸一周天徧三田一麥一麻通一線裊祥煙¶
一來一往一還元產胎仙先生拜受自是了無疑障居祖庭又¶
逾十載道契眞常以二十三年癸卯夏四月八日焚香辭眾無¶
疾而逝春秋七十三矣¶
　　
** 姚玹¶
<pb:CK-KZ_JY289_01p006b>¶
先生姓姚氏諱玹號雲陽子終南蔣夏村人世爲鄕里巨族父¶
祖俱好賑贍貧乏多積陰德乃生先生丰神灑落超然挺出塵¶
之姿性甚仁慈聞人有急必往援救與重陽祖師有緦麻之親¶
大定丁亥四月重陽詣門告别先生問將安往重陽吿欲游海¶
上邱劉譚中捉馬之行先生素以害風相待笑而別無何重陽¶
自汴京爲先生寄藏頭拆字詩一章云前相識二官人你眞靈¶
看好因抵芝苗公未識成道果次須屯蒙卦聚神來祐左源通¶
氣轉新斧若磨交利快頭一點遇長春不數年丹陽輩來居劉¶
蔣菴先生所居相去數里聞之往詢其始末見邱劉譚馬四師¶
皆凌雲仙客愕然歎曰向重陽告別之語今果驗矣我輩常以¶
<pb:CK-KZ_JY289_01p007a>¶
害風待何愚之甚邪由斯頓悟乃棄家捐累乞受道於丹陽宗¶
師丹陽教以修眞奧旨及賜今名號仍贈之詩云灰心忘富貴¶
槁體樂清貧甘作逍遥客長爲自在人氣中須養氣神內更頤¶
神不著纖毫假方能得至眞恭侍左右多所傳授先生得法之¶
後目不交睫脅不占席十有餘年深入大妙壬寅丹陽東歸甯¶
海先生從行迨丹陽上仙先生游厯磁相間愛滏陽風俗淳厚¶
築白雲菴居之隨機接物演化度人一日謂眾言曰師眞有命¶
吾其歸乎於是沐浴更衣跏趺而坐日方卓午寂爾返眞異香¶
芬馥移時而散享年七十二平生所述詩詞號破迷集行於世¶
　　
** 曹瑱¶
<pb:CK-KZ_JY289_01p007b>¶
先生姓曹諱瑱道號朝虛子陜右坊州人家世鉅富猶子徽美¶
叔早登甲第先生少讀書鄕里以孝悌稱爲人忠厚謙和襟懷¶
蕭爽壯𡻕游場屋間屢中高選大定甲午暇日因覽仙經道典¶
掩卷歎曰人生浮世光陰電回倏然而已不究生前妙本出世¶
高標果何爲哉雖有學仙之志罔知所適聞丹陽宗師於終南¶
祖庭居環堵先生徑往參謁一見神合氣協若有夙習之契丹¶
陽納諸門下教以道要先生旣蒙接引心知至人不易遇也遂¶
捐進取心以永依歸丹陽知先生逸氣超邁妙識高明一日因¶
先生靜室澄坐思造乎靜丹陽詣之曰學進歟先生稽首而跪¶
乎前曰學欲進而未之能也丹陽曰夫靜也者天命之原仙聖¶
<pb:CK-KZ_JY289_01p008a>¶
之本習而進之猶假翰以登天反思而究則如坐堂上而覩階¶
前也不曰靜乎攖而不煩不曰眞乎作而不妄先生拜而謝曰¶
瑱得之矣自信而不疑自明而不昧自古自今繩繩而不絕者¶
其斯之謂歟丹陽乃首肯瑱再拜而退後得玄門十解元者自¶
先生始也凡初入道者丹陽以先生爲兄壬寅丹陽東歸甯海¶
先生侍行明年丹陽羽化先生代師行化海上明昌中與雲中¶
蘇公無染柳公奉長春師叔命同飛舄燕薊演化度人應緣接¶
物十有餘年玄化大行於泰和丁卯夏四月先生時寓燕都城¶
東永壽觀忽吿眾曰吾當歸矣不數日示微疾而逝道眾具禮¶
葬之觀東兵後乙巳冬改葬於五華山庚戌𡻕十二月奉朝命¶
<pb:CK-KZ_JY289_01p008b>¶
追贈翊玄惠正朝虛眞人號蓋掌教眞常眞人請之也¶
　　
** 來靈玉¶
先生世爲京兆右族姓來氏諱靈玉道號眞陽子幼習儒業鄕¶
里以解元呼之大定十年間禮丹陽宗師出家迨丹陽東歸海¶
上先生侍行嗣後事跡無所可考姑略紀其大槩他日得之當¶
爲詳錄¶
　　
** 雷大通¶
先生姓雷氏名大通道號洪陽子世爲延安敷政之巨族身長¶
六尺情懷雅淡不事小節眉疎目秀耳大準直脣如渥丹鬚髯¶
美細幼業儒素嘗以詞賦魁鄕選故時人以解元稱之當大定¶
<pb:CK-KZ_JY289_01p009a>¶
乙未春方夜讀書燈下月朗風淸欲竟三鼓忽聞窗外以杖畫¶
地聲旣而言曰可歎愚迷謾用功浮華一夢轉頭空何如立志¶
修仙舉永住三山最上宫先生劇啟戸出觀了無所見秉燭視¶
之見以杖畫向詩四句後畫嵓翁二字先生自是了悟空華頓¶
悱學仙之志是𡻕秋因赴試長安聞終南祖庭有丹陽宗師闡¶
全眞教法卽往謁之一見若有夙契乃作詩二絕寫懷以呈宗¶
師卽繼韻答之云饒君聲價勝蘇秦不似韜光更匿名物外逍¶
遙眞坦蕩亘初一點自然明靜淸便是長生訣捨棄妻男沒口¶
傳悟後知空甯著有自然獲得好因緣先生焚香拜請願執弟¶
子禮宗師留於座下訓以今之名號朝叩夕請於道大有所得¶
<pb:CK-KZ_JY289_01p009b>¶
壬寅夏丹陽東歸先生留居祖庭日進道業甲辰春聞丹陽上¶
仙杖屨游海上奠祭墳壠迨明昌初迤邐西來道過滕郡愛嶧¶
山巖壑幽邃築修眞菴於響石澗棲眞養浩演化度人厥後詣¶
門受教爲門弟子者數百人惟靈眞子馬了道淸明子王志專¶
爲入室今各建方所引接後進至大安辛未秋先生謂門人曰¶
百六數窮劫災斯至生靈魚肉吾不忍處世也無幾何示微疾¶
而逝門人葬於修眞菴側未幾兵甲擾攘烽煙澒洞後至大元¶
撫定人煙稍集𡻕庚戌先生之高弟淸虛眞人張志洞至自武¶
川覩先生宅兆卑隘封樹草略卽會四方法屬備衣衾石槨大¶
行改葬於雪山仙塋靈都宫以弟子馬靈眞王淸明祔於左右¶
<pb:CK-KZ_JY289_01p010a>¶
仍搆堂設像以事香火¶
　　 
** 劉眞一¶
先生姓劉氏諱眞一道號朗然子世爲登州黃縣之巨室父祖¶
以儒學起家積德奉道鄕里所稱先生幼喪其父讀書日記數¶
千言辭源浩瀚弱冠間試藝春官得占高甲時人以解元呼之¶
然每以世事爲不足玩常有淩雲邁往之志忽得泄瀉之疾纏¶
滯彌年已及膏盲百療不效大定己丑秋重陽祖師挈丹陽長¶
眞長春三眞過其門母氏設齋供養之且以子疾吿祖師視之¶
曰此吾門大士非汝家子也許之入道則可矣母氏焚香跪於¶
前曰此疾果愈俾侍几杖以從祖師以餘飲與之旣飲汗出如¶
<pb:CK-KZ_JY289_01p010b>¶
洗厥疾漸瘳迨明年祖師已升仙於汴梁先生入關詣終南劉¶
蔣村禮丹陽宗師出家奉侍旣久得付玄旨壬寅夏從丹陽東¶
歸癸卯冬丹陽將羽化召先生囑之曰汝等要作神仙須要積¶
功累行縱遇千魔萬難慎勿退墮然後可領吾言我開眼也見¶
瞑目也見元來不在眼但心中了然則無所不見矣又曰汝緣¶
在北方可往矣先生拜而謝丹陽旣升仙迤邐北游平灤之境¶
所至請益者戸外屨滿一日至撫甯縣愛其山水佳勝築重陽¶
觀居之厥後度門眾數千餘輩刱宫觀大小僅三百區北方道¶
風洪暢先生闡揚之力居多至泰和丙寅𡻕二月初六日召入¶
室弟子邸道明等曰吾其歸矣昔丹陽將升仙囑予進道之語¶
<pb:CK-KZ_JY289_01p011a>¶
汝輩當無忘金玉集凡入道者不可不觀爲我鏤梓散於多方¶
可也須臾翛然假化平昔所作歌詩目曰應緣集行於世矣¶
　　
** 李大乘¶
先生姓李氏世爲平涼府華亭縣之大族幼習儒業長於辭翰¶
早年嘗中鄕選迨中𡻕至御廉下第槪然有煙霞之志大定戊¶
戌秋丹陽宗師行化西來先生邀於私第事之丹陽日談道妙¶
於是黜妻棄累改衣執弟子禮丹陽訓名大乘號靈陽子日受¶
眞教曲盡妙藴己亥二月十五日丹陽就先生花圃築環與先¶
生同居約百日爲期仍贈之詩云西北亭川環堵居此中堪可¶
隱吾軀眼前碧竹數君子面對青松二大夫流水假山兒戲爾¶
<pb:CK-KZ_JY289_01p011b>¶
清風明月汝知乎若能悟解予栽韭(時宗師環中栽韭以寓意也)有分靈光¶
赴玉都丹陽又見花圃中林檎一株久已枯死於四月十四日¶
命移於環內栽之仍作詩云天上三十六地下三十六天地入¶
寶瓶七十二候足後至五月二十日青芽徧吐枯榦復榮丹陽¶
謂大乘曰四月十四乃純陽降世辰也至此日吾之生辰也相¶
去三十六日天地晝夜相合爲七十二候足矣先生作異木記¶
以紀其神刻諸貞石無何丹陽挈先生來終南祖庭居數載之¶
間屢蒙印可壬寅丹陽將東歸長春謂先生曰吾道東矣時館¶
陶劉武節得官鄠邑雅與先生相善官旣滿請先生東游至家¶
築菴奉之劉亦入道爲門弟子厥後道緣日盛門徒雲集又數¶
<pb:CK-KZ_JY289_01p012a>¶
年先生示微疾順化其體若蟬蛻而輕遠近觀者大加歎異門¶
人具禮葬於菴側關中兵後道眾卽先生華亭環圃大行興建¶
爲太清觀矣¶
　　
** 趙九淵¶
先生姓趙氏諱九淵字幾道湛然子其號也世爲隴州隴安縣¶
之右族先生自幼不同兒輩戲狎旣長賦性謹愿平居寡言體¶
貌魁偉襟度灑落習儒業嘗中鄕試之甲科故隴人以解元呼¶
之不事功名每有高蹈遠引之志年逾三十未嘗婚娶大定戊¶
戌秋丹陽宗師演化隴川一時歸嚮者靈集先生見之而心醉¶
曰此吾歸休之地於是設齋炷香請預弟子列丹陽納之明年¶
<pb:CK-KZ_JY289_01p012b>¶
丹陽還祖庭先生從居之朝叩夕參於道德性命之學大有所¶
得迨壬寅丹陽仙仗東歸先生往來終南鳳隴之間徜徉自若¶
也河內張邦直尹扶風日常延致其家與之談道每留數月爲¶
方外忘形之交先生作文尚平淡詩句雅健得陶謝體每誦老¶
莊黃庭爲日課非法之言略不出口聞人談及他人之短輒瞑¶
目不與之相接但云置論徒敗德招怨躬自厚而薄責於人聖¶
人之遺訓也故所至人皆敬慕之正大末鳳隴兵亂先生負笈¶
深入隴山莫知所終及大元撫治輔正洞眞眞人于君奉旨住¶
持終南祖庭尋訪先生遺文得於隴州祐德觀鄭鍊師子周處¶
目之曰思玄集中統初京兆昊天觀先生門人趙志沖於府城¶
<pb:CK-KZ_JY289_01p013a>¶
之北特置吉地請翰林待制孟攀鱗作誌起墳葬先生之衣冠¶
以致春秋之祀云¶
　　
** 蘇鉉¶
先生姓蘇氏名鉉號雲中子華州蒲城人賦性寬慈謙而好禮¶
遇煙霞勝槩終日忘返大定辛卯春詣終南祖庭丹陽宗師席¶
下乞垂開度丹陽置諸左右教以入道儀範服勞旣久未嘗少¶
懈丹陽付授道妙及屢以詩詞接引使進眞功以至心源明了¶
道體沖融一時羽屬皆以小丹陽目之其造道之深可見矣後¶
辭師游海上和光同塵扶宗翊教壬寅夏丹陽東歸復侍几杖¶
迨丹陽之上仙也盤桓登萊之間明昌初長春宗師命先生演¶
<pb:CK-KZ_JY289_01p013b>¶
教燕薊住崇福觀道緣日興從游者眾一日謂門人曰世緣塵¶
務何時了絕吾其歸矣言訖綵雲繚繞空際枕肱而逝至大元¶
乙巳冬淸和眞人移葬於五華山仙塋眞常眞人奉朝命追贈¶
體元輔教雲中眞人號云¶
　　
** 于通清¶
先生河東隰州人姓于氏諱通清字泰寧道號眞光子初母夢¶
神人授丹一粒服之有娠洎分瑞之日紅光照室半日方散夙¶
喪其父所居與神霄宫相近先生髫齔之𡻕母氏攜往宫炷香¶
手指道像而問母曰此聖眞者人可得而爲乎母曰唯志於道¶
者可得而近之先生心諾其言自是時詣宮嬉游每見黃冠師¶
<pb:CK-KZ_JY289_01p014a>¶
誦經必澄坐其側諦聽筵終而去旣長爲人端直不事家產恒¶
有高蹈物表之志但未知所適年幾冠母氏終天葬祭盡禮大¶
定己亥𡻕忽一道者詣門乞食先生飯之因問將安往道者告¶
以將詣終南參師先生乃從其行謁見丹陽宗師於祖庭丹陽¶
問其行止先生具實以吿丹陽留居座下執巾瓶之役數年一¶
日手書立身法付之曰遵是而行仙階可至又屢授眞訣乃得¶
心性圓通後丹陽東歸留先生居祖庭迨明昌辛亥長春亦東¶
還海上先生從居棲霞之太虛觀又數載長春進而前曰聖賢¶
教門方欲開闡汝可分適北京等處弘揚吾道遂授以親翰付¶
畀教法先生承命至霫都環居三載其神光屢見僚庶敦請出¶
<pb:CK-KZ_JY289_01p014b>¶
環參玄問道者不可勝計莫不虛往而實歸厥後道緣日興度¶
門弟子踰千人唯盧柔和丁至一爲入室僚庶選京城東北隅¶
爽塏之地築華陽觀奉之先生亦自號塗陽隱士大安己巳玉¶
陽眞人仙仗北來館於觀下無何挈先生至燕都保賜紫衣師¶
號自是道價益高門徒愈集貞祐甲戌𡻕蒙長春書召還棲霞¶
之太虛觀俾主觀事興定改元土寇擾攘遷居福山縣杏山村¶
之修眞菴忽然先生集眾告曰今日天氣淸朗北兵寢息吾其¶
歸矣遂沐浴書頌曰今朝推倒無根樹頃刻扳翻鍊藥鑪我獨¶
去時無滯礙杖藜倒曳赴蓬壺擲筆瞑目而逝春秋五十有六¶
時五雲繚繞籠罩菴所竟日不散兵後住持彰德府天慶宫門¶
<pb:CK-KZ_JY289_01p015a>¶
下法孫李志方遷先生遺蛻葬於府城西北王裕村之仙塋搆¶
堂以奉香火矣¶
　　
** 趙悟玄¶
先生姓趙名悟玄字子深道號了眞子京兆臨潼人家世業農¶
寄母胎十有二月生於天德元年五月初二日分瑞之際神光¶
滿室親屬相傳莫不爲異旣長志尚清虛不樂世味大定庚寅¶
春丹陽宗師率邱劉譚三友入關道經零口鎮先生見之識其¶
非凡遂邀至家設齋延待旣而與母魏氏並姊弟妻姪六人俱¶
詣終南祖菴投丹陽出家丹陽方急於度人立教俱蒙允納各¶
付以修眞微旨及嗣後屢以法言誘掖皆能爲玄門之達者惟¶
<pb:CK-KZ_JY289_01p015b>¶
先生侍丹陽最久旣得法之後於劉蔣居環者數年庚子𡻕京¶
兆趙恩舍宅修蓬萊菴請先生居環忻然就請兀坐逾十年爾¶
後邠州淳化縣秦莊道友李氏築環來請先生又往居一紀之¶
𡻕遂得心符至道因折柏四枝插於環中迄今榮茂泰和中咸¶
甯縣樊川𨿅希瑄聞先生爲有道者築環請居之一日房弟𨿅¶
都巡於京兆茶肆內見一道者來乞錢遂手付一文與之而去¶
後月餘還家謁先生於環堵見而驚曰此向日茶肆乞錢道者¶
也問兄先生亦嘗出乎曰無都巡乃焚香拜禮以朱陽村世業¶
柏坡與先生修全道菴永爲棲眞福田先生嘗謂弟子然逸期¶
曰京兆太白廟道祖玄元示迹之地向者丹陽已築堂其側他¶
<pb:CK-KZ_JY289_01p016a>¶
日必爲崇福道場汝可居之先生亦時往來其中今果爲名觀¶
矣居數載先生復往淳化以大安三年三月十有七日無疾而¶
逝享年六十有三生平暢道詩詞號曰仙梯集行於世度弟子¶
數百人惟王德遇然逸期爲入室後移葬先生於樊川全道菴¶
之柏坡訪平涼同知楊庭秀爲作墓碑以紀其道行天興兵後¶
就全道故址大行興建爲翠微宮矣壬子𡻕眞常眞人炷香祖¶
庭贈以弘玄眞人號¶
　　
** 段明源¶
先生世居平水法諱光普字明源道號眞陽子幼而聰慧長而¶
豪俠因酒誤傷人肢體避罪入關中偶至終南祖庭聞丹陽宗¶
<pb:CK-KZ_JY289_01p016b>¶
師談道大有開悟於是焚香拜禮懇祈出家丹陽見許恭執勞¶
役以事左右數年之間漸有得於心一日跪吿師前丹陽教以¶
寡欲澄心摧强挫銳先生旣蒙印可行其所受之學不數載乃¶
得心宇瞻明臻於妙道遂杖筴還河東於稷山縣城之北築了¶
眞菴居環堵自此依歸者眾𡻕壬寅夏忽謂門人曰丹陽宗師¶
將東歸可備香信汝等隨吾往謁卽出環率眾而行甫抵潼關¶
仙仗果至矣丹陽叩其所修先生以所進答之丹陽嘆曰關中¶
已有趙悟玄河東又得段明源吾教得所傳矣先生拜辭而回¶
道價益高三原楊明眞聞之往詣參請多蒙指授仍以物外人¶
詞見贈迨明昌改元二月二十八日先生召門人曰吾有三山¶
<pb:CK-KZ_JY289_01p017a>¶
之游沐浴書頌云𡻕久樂希夷光明性燭輝靈通三島路氣結¶
六銖衣放曠無拘束逍遙出是非默然無一事鶴馭綵雲歸書¶
畢曲肱而逝目光炯然數日不落備禮葬於了眞菴側平生歌¶
詩號曰明源集行於世矣¶
<pb:CK-KZ_JY289_01p017a>¶
　　
#+PROPERTY: JUAN 002
<pb:CK-KZ_JY289_01p017a>¶
　　
** 柳開悟¶
先生陜右坊州人姓柳氏諱開悟字巨濟道號無染子性聰敏¶
少言家富不喜華飾業進士博識强記能屬文再赴廷試而還¶
鄕中以才名推爲州學錄大定壬辰春因游長安遇丹陽宗師¶
與之語及贈以詞先生有所開悟遂捨家從之游居劉蔣祖菴¶
踰十年於道大有所進與曹瑱來靈玉劉眞一李大乘雷大通¶
<pb:CK-KZ_JY289_01p017b>¶
李大莖趙九淵輩俱在丹陽門下時人稱之曰玄門十解元丹¶
陽東歸先生與諸公亦從行迨丹陽上仙先生於明昌間奉長¶
春宗師命演化燕薊旣而遷固安之棲玄菴以崇慶改元壽終¶
兵後乙巳冬十月淸和眞人移葬於五華山庚戌冬掌教眞常¶
眞人奉上命贈明玄崇德無染眞人號仍作墓碣銘¶
　　
** 任守一¶
先生姓任氏諱守一道號自然子世爲京兆鄠縣之農家體𠏉¶
魁梧胷襟開朗不拘小節性喜射獵一夕夢鬼使攝入陰府厯¶
見罪囚校對拷掠之事覺而有悟因毀弓折矢對天自盟願改¶
前非以新厥德徑詣劉蔣祖菴丹陽宗師門下求受道業丹陽¶
<pb:CK-KZ_JY289_01p018a>¶
斥逐至於數日其心益堅乃納之俾就環堵供事飲膳三載之¶
間服勞益謹未嘗須臾少懈丹陽憐之指授眞訣教以忍辱降¶
心調鍊神氣久之心地虛明漸有所得一日跪前告曰庸鄙凡¶
愚蒙師開悟顧無以報願垂慈憫不棄陋拙更執汲爨三年丹¶
陽卻之曰汝向時未悟須當服勤效役今旣有所得當進汝眞¶
功接引後進於是先生拜辭乞食河朔間道緣日盛至大定癸¶
卯冬聞丹陽返眞先生廬墓三載未幾忽召門人曰昨夕師眞¶
有命令從游道山沐浴更衣翛然順化卽明昌改元四月十四¶
日也兵後門人移葬於登州蓬萊縣百澗村重陽觀搆堂設像¶
矣¶
<pb:CK-KZ_JY289_01p018b>¶
　　
** 楊明眞¶
先生姓楊氏世爲耀州三原縣人父蕃母劉氏以天德庚午𡻕¶
十一月十八日先生乃生分瑞之際青氣盈室幼而孤梗不與¶
羣兒戲狎旣長每發浮生如電之歎志慕仙道當大定十四年¶
聞丹陽宗師弘全眞大教於終南祖庭卽棄家特詣門下乞垂¶
開度丹陽見其體貌魁梧胷襟開朗嘆曰此眞仙材也因訓名¶
明眞號碧虛子授以還丹泝流之訣先生旣得受記頭鬅面垢¶
乞食度日或歌或舞佯狂玩世人皆以楊害風呼之常持一馬¶
杓以爲飲器隱迹匄徒中數𡻕不語志逾金石盤桓終南鄠社¶
間後聞丹陽上仙東游海上奠祭墳壠覲謁長生玉陽二宗師¶
<pb:CK-KZ_JY289_01p019a>¶
多蒙指授迤邐西歸嘗聞稷山縣眞陽子段君爲丹陽許可取¶
道河東炷香參拜段君密授道要又以物外人詞贈之先生辭¶
而還秦自是了無疑障徑入京兆省前宣詔廳忘言危坐雖紛¶
華滿前未嘗一盼而已心灰體槁如在山林一紀之𡻕入於大¶
妙承安己未轉運使高德卿忽患心痛百醫不效屬纊之際夢¶
先生以水噀之徧身汗出倏然而甦不數日四肢康豫親詣宣¶
詔廳焚香拜謝多贈金帛先生不受復作詩十絕謝之重午日¶
先生在清眞菴畫地爲鑪撮土代香翠煙靄出盤結丈餘旋爲¶
華蓋移時不散時有數鶴飛嗚其上萬目仰瞻靡不讚異由是¶
統軍完顏公助貲興建卽今之丹霞觀也蒲城老蘇兩膝拘攣¶
<pb:CK-KZ_JY289_01p019b>¶
不能步履先生以水噀之奔走如故厥後里人之疾者竟來求¶
水先生厭其紛冗呪水一杯注之井中有聲如雷自此疾者汲¶
而飲之無不痊差迄今號曰法水井無何還祖庭閑居召門人¶
修齋集眾嗣法於無欲子李公及請知觀畢知常囑以藏身之¶
地留頌云八十年來如電拂一堆臭腐棄荒田予今去後全無¶
礙撒手歸空合自然置筆奄然順化福山宋昭然者與先生素¶
不相協先生窗外與之告別宋遽出戶迎待適人來報先生羽¶
化時正大戊子六月十一日也享年七十有九度門人數百輩¶
平生著述目曰長安集行於世葬於劉蔣之仙蛻園庚戌冬掌¶
教眞常眞人奉朝命追諡曰碧虛毅烈眞人¶
<pb:CK-KZ_JY289_01p020a>¶
　　
** 周全道¶
先生姓周名全道世爲古豳之巨室生於皇統乙丑𡻕十二月¶
二十二日自幼語默進止若成人狀貌奇古神情雅澹夙喪其¶
父生理蕭索竭力以事母母忽感奇疾百療不愈先生割股與¶
藥同進厥疾乃瘳鄕黨以孝聞年及冠里人有以子妻之者先¶
生婉其辭而卻之及母氏之終天也哭泣過哀幾於滅性歎曰¶
吾嘗聞道家有言一子進道九祖登仙欲報罔極之恩無踰於¶
此時大定癸巳𡻕丹陽宗師環居終南祖庭演全眞教法先生¶
遂詣席下求受道要丹陽納之俾與弟子列自薪水舂爨皆使¶
親厯先生恭服勤勞數年匪懈丹陽察其有受道之志一日召¶
<pb:CK-KZ_JY289_01p020b>¶
入環室授以眞誥及賜全陽子號先生旣得法克已鍊心行其¶
所受如是又數載合堂雲眾莫不服其踐履之實無幾何丹陽¶
謂曰豳近邊鄙教化難通汝當往居以弘吾道先生受教而往¶
卜菴玉峯山下頤神毓浩演化度人各隨其根性淺深皆蒙啟¶
發至於疲癃殘疾嬛獨鰥寡而無吿者收養於菴中由是鄕里¶
士庶日益敬仰豳人爲之遷善壬寅丹陽東歸先生每至清明¶
必躬詣祖庭奠祭𡻕以爲常貞祐間𦍑人陷豳先生亦在虜中¶
雖被俘縶其精進道業略不少渝𦍑識其爲異人遂釋之四方¶
來受教者不可勝計俱令各立方所誘掖後進元光末尚書左¶
丞張公信甫出鎮豳郡素忌先生之名徑來玉峯叩其所修先¶
<pb:CK-KZ_JY289_01p021a>¶
生吿以道德性命之理公喜其誠出而語人曰周全陽有道者¶
也翌日設齋仍贈袍履時遣人候問起居先生亦常往來寓居¶
長安之漢高祖廟統軍完顏公待以師禮正大戊子復還豳以¶
十月十有七日命眾作齋召嗣法門人圓明子李志源囑之曰¶
終南南時村祖師開化鍊眞之地吾欲修建以彰仙迹奈世態¶
如此不可强爲也他日升平之後汝輩當勉力以成吾志言訖¶
令侍者焚香命眾誦淸靜經先生危坐澄聽甫竟三過枕左肱¶
而逝春秋八十有四葬於玉峰菴側士人王才卿者與先生爲¶
莫逆時仕慶陽方天兵圍城甚急忽夢先生飄然而來曰吾今¶
特來與公相別軒冤儻寄不堪久戀此身一失再得實難珍重¶
<pb:CK-KZ_JY289_01p021b>¶
而去未幾圍解王乃訪人始知先生入夢吿別之日卽返眞之¶
辰也遽解印綬黜妻子樂道以終其身先承安戊午𡻕東魯鄆¶
城縣洞虛子張志淵者嘗兩夢神人持白刃叱之曰爾年將盡¶
胡爲不參師學道以免速死耶旣覺心神恍惚因詣郭西郊行¶
俄見一道者麻衣草履軀榦魁偉自西而來就張言曰汝有宿¶
緣故來相接卽於路左教以修眞密旨及以麻絛贈之且曰敬¶
之哉無忘吾訓三十年後當有吾門人來此與汝相會是時汝¶
得與師眞結大緣矣張請其姓名答曰吾關中周全陽也俄失¶
所在張遂易衣入道後於濟州剏白雲觀度弟子數百人悉立¶
菴觀於齊魯之間壬辰六軍下河南李圓明挈眾北渡於東阿¶
<pb:CK-KZ_JY289_01p022a>¶
縣築棲眞觀居之張聞往謁吿以向日遇師之故圓明出先生¶
畫像示之張焚香致拜曰此正吾曩者所遇師也以圓明爲道¶
兄焉乙未關中撫定圓明追念先生遺命率法屬百眾西歸於¶
南時剏成道宫張洞虛屢輦金幣以資其用不十載雄構壯締¶
痚豁可觀辛丑春清和眞人命門人捧先生遺蛻葬於劉蔣之¶
仙蛻園壬子掌教眞常李君奉朝命追贈全陽廣德弘化眞人¶
號¶
　　
** 喬潛道¶
先生家世平陽族喬氏名潛道號沖虛子賦性沈靜素嗜玄虛¶
大定壬辰𡻕時年三十有六與里人李沖道同游終南拜禮丹¶
<pb:CK-KZ_JY289_01p022b>¶
陽宗師求受全眞教法居劉蔣祖庭採薪汲水供事道眾艱辛¶
備厯略不敢怠一日丹陽授以玄旨仍付詩二絕云樂天知命¶
不愁窮懷玉身心眾莫同烹鍊神丹憑匠手須教鼎內雪霜紅¶
道中玄妙與誰窮撞著知音語話同守黑不教心上黑丹紅勝¶
似面顏紅先生旣得道訓與同志李君相爲切偲克勤道業逾¶
十載故能各造玄奧壬寅丹陽東歸先生與李君共游郃(音閤)水¶
乞食度日旣而劉戸部好謙語人曰昔列子居鄭圃四十年人¶
不知其有道蓋懷道抱德之士如良賈之深藏其貨惟恐人知¶
吾觀喬李二仙其斯人之流乎縣人聞之日加敬仰擇故城之¶
東北隅築太淸觀事之丙午長春宗師演教祖庭二公徑來席¶
<pb:CK-KZ_JY289_01p023a>¶
下日親教語長春察其所安忽謂眾曰喬李二公克勤於道眞¶
吾門之達者自是道價日益高明昌辛亥承長春命同弘化河¶
東於臨汾築沖虛觀居之泰和壬戌復來郃水棲眞接物貞祐¶
丁丑春三月因與士人王可大坐間忽曰吾敢少煩於君願助¶
一袍以贐吾行不數日無疾而逝享年八十一可大來弔方知¶
索袍謂棺也時門人李道隱居於他所一旦先生突然踵門密¶
有規誨臨別又曰明日可一來吾別有所屬翌日道隱行至中¶
途逢人來報先生昨日已羽化矣方知來者身外之化身也¶
　　
** 李沖道¶
先生姓李名沖道淸虛子別號也家世平陽性剛毅善辭翰事¶
<pb:CK-KZ_JY289_01p023b>¶
父母孝於大定壬辰間年幾不惑遂與同里喬潛道結爲林下¶
莫逆友偕詣陜右終南丹陽宗師門下求受道業宗師視其可¶
教留與弟子列舂爨灑掃勤事數年愈久愈敬宗師一日授以¶
祕旨仍贈之詩云逍遙物外興無窮且恁和光混俗同堪嘆浮¶
云虛幻夢恰如敗葉舞秋紅任人閑笑道家窮一志修仙俗匪¶
同三伏洞天霜雪降靈苗慧草轉添紅先生旣得印可篤志於¶
道脅不占牀者僅十霜故得心宇泰定忽夜見神光照室朗如¶
白晝遂與喬君同往郃陽匃食鍊行弘演眞教丙午長春自隴¶
山來祖庭復詣座下參進上道迨明昌辛亥長春東歸命先生¶
與喬君弘化河東於臨汾縣西築沖虛觀居之度門弟子數百¶
<pb:CK-KZ_JY289_01p024a>¶
人造菴觀數十區長歌短詠稍露玄旨喬君責之曰道人貴韜¶
光晦迹目今向上眞師在世止可各進眞道先生謝而焚之一¶
旦命眾具湯沐且曰吾世緣已盡今當歸矣囑門人以志道之¶
語翛然順化非烟非霧徧覆庭宇三日而休士庶瞻拜靡不歎¶
異葬於沖虛觀構堂造像以奉香火¶
　　
** 趙九古¶
先生姓趙氏諱九古道號虛靜子家世檀州祖宗簪纓相繼咸¶
有政聲父淄州太守改同知平涼府事因家焉先生大定三年¶
癸未生天姿澹靜日者相之曰風清骨奇非塵坌中所能留也¶
夙喪其父每有升虛之志十七年丁酉母欲娶之而不從命屢¶
<pb:CK-KZ_JY289_01p024b>¶
請入道母數詰責知其志不可奪乃從之聞府中崔羊頭者爲¶
有道往師焉崔命執廚爨之役每夜令造食五七度度必改味¶
及所進亦不多食亦不令多造使通宵不寐如此三載其心益¶
恭亦無分毫驕氣人以內奉先生呼之崔知其可教十九年己¶
亥俾先生詣華亭丹陽席下請益丹陽納之庚子丹陽還終南¶
命先生往龍門供侍長春而親訓炙長春易名道堅時往來於¶
平涼丙午長春挈居終南祖庭長春起戊申之詔也留先生事¶
靈陽李君明昌辛亥長春東歸海上攜過掖城命謁長生未幾¶
長生令先生歸棲霞長春喜其來也命充文侍掌經籍典教凡¶
僚庶道流來謁必先參先生然後入拜丈室其爲文淸古筆法¶
<pb:CK-KZ_JY289_01p025a>¶
類瘞鶴銘迨己卯𡻕長春赴詔適西域選侍行者先生爲之首¶
至賽藍城先生謂淸和尹公曰我至宣德時覺有長往之兆嘗¶
蒙師訓道人不以死生介懷何所不可公等善事師眞言畢而¶
逝享年五十有九葬之郭東原上迄今土人祀之初長春過阿¶
不罕山留宋道安等九人建棲霞觀以待至壬午爲惡人妬忌¶
起訟眾皆憂懼道安晝寢見先生自天窗而下曰吾師書至道¶
安曰自何來曰自天上受而觀之止見太淸二字宋覺白於眾¶
翌日果有書至自行在訟事乃寢蓋先生之陰護也癸未長春¶
東還過其塋域諸友欲扶櫬而歸長春止之曰四大假軀終爲¶
棄物一靈眞性自在無拘奚拘拘然以棄物爲念哉明日遂行¶
<pb:CK-KZ_JY289_01p025b>¶
旣達漢地自雲中武川㶟陽燕薊十餘處見先生單騎而至預¶
報長春宗師東還何不遠迎其神異之迹不能備紀姑錄一二¶
以表死而不亡者也庚戌𡻕眞常眞人奉命襃美道門師德贈¶
先生中貞翊教玄應眞人號葬冠履於五華山以奉𡻕祀焉¶
　　
** 陶彥明¶
先生平陽襄陵縣人幼而好道事父母以孝聞年逾三十怙恃¶
俱失先生哀毀過禮服闋慨然置家累渡河而南寓居靈寶縣¶
欲投師學道罔知所適大定癸巳𡻕河間許子靜來爲縣宰見¶
先生氣質淳正且吿之曰公果欲慕道修仙非得師匠徒費世¶
祀吾聞丹陽馬君弘全眞之教今居終南汝可依歸仍作詩送¶
<pb:CK-KZ_JY289_01p026a>¶
行先生徑詣劉蔣丹陽見之如有夙契留居座下與之名曰彥¶
明字明甫親炙日久教以性命之理朝夕訓誨以至心地開通¶
了無凝滯使之游厯詣方究取父母未生前去先生卜居渭南¶
簞食瓢飲行其所受於師者若將終身焉不數𡻕丹陽召還祖¶
庭問以日用且嘆曰純而不雜者其惟陶明甫乎賜之號曰無¶
名子旣而丹陽東歸先生亦出關棲止於洛西抱犢山尋遷桃¶
花山隱居逾二十年忽吿其徒曰吾昨於定中偶憶先世嘗居¶
靈光洞今失其所在後因游女几山見石壁間有刻靈光洞三¶
字中有石牀鐵臼尚在遂葺居之眾驗其言益加信敬隱逾十¶
載俄遷居長淵人莫測其意不數日北兵掠女几民多被禍獨¶
<pb:CK-KZ_JY289_01p026b>¶
長淵無一騎之來人益服先生有預見之慧雖法壽甚高而步¶
履康健精神悅懌可見平日鍊養之功也正大丙戌秋雲溪菴¶
門人狄抱元王抱眞請先生就菴過冬先生辭曰此中已備結¶
冬之計待來春當往彼作歸休之所丁亥三月六日杖筴抵雲¶
溪與道眾笑談終日翌旦更衣端坐索紙筆書頌奄然而逝享¶
年八十有六停柩七日頰紅頂温如熟睡狀殯於所居靜室明¶
年離峯于君葬諸鳳翼山之西啟棺形質不變香風滿谷萬人¶
瞻拜莫不讚異故左丞姚樞爲作墓銘以紀靈異焉¶
　　
** 王志達¶
先生延安之大簇姓王氏名志達道號玄通子生於天德庚午¶
<pb:CK-KZ_JY289_01p027a>¶
𡻕十二月二十九日夙喪其父妙齡雅負清鑒每歎世緣虛幻¶
有超然拔俗之心旣長以戸殷充里正徵斂廉平鄕人敬之以¶
大定丁酉𡻕因友人得疾數日身化爲大蛇惟頭面未變先生¶
視之友曰公輩可備筐器送我於山不然恐頭面隨化傷及生¶
人先生揭衾一視其項已下果爲蟒矣遂與家人送至山麓間¶
卽附草而去先生驚駭從此長往不歸路逢異人授以玄旨且¶
曰今丹陽師演化於終南可往師焉俄失所在先生徑往求爲¶
度脫丹陽初不納至於責辱數日求教益堅憫其誠至留居席¶
下俾隨眾執役教以忍辱鍊心居數年其勤儉謙退愈久愈篤¶
未幾丹陽以道德性命之要付之先生旣得法卜雲陽縣環堵¶
<pb:CK-KZ_JY289_01p027b>¶
默坐一十三年乃得心光內發吐爲詞章脗合玄理度門弟子¶
數百人後復還延安五月大旱官民問先生雨期曰今日小雨¶
未能霑足過此三日澤大足矣至期果如其言泰和間𦍑人入¶
寇人心駭懼先生徐曰請無慮昨吾定中見三千無首人驅五¶
百大獸至後數日捷書至果梟首三千級獲駝五百餘頭四方¶
聞之益加敬奉一日於市肆中小酌出門仰瞻天表還入坐索¶
紙筆書頌云一輪紅日耀中天五色祥雲頂上旋珍重一聲歸¶
去也倒騎玄鶴海東邊擲筆曲肱而逝時大安庚午十二月初¶
二日午時也享年六十一平生著述號玄通集行於世葬於府¶
城之東南天興兵後門人就先生葬所建玄通觀以奉香火焉¶
<pb:CK-KZ_JY289_01p028a>¶
　　
** 薛知微¶
先生世居河東河津縣乃唐征遼將軍薛仁貴之遠孫也法諱¶
知微字道淵號碧霄子以天德庚午𡻕生幼不嬉戲長慕清閑¶
性沈默寡言年踰弱冠酷好養生性命之學大定辛卯𡻕丹陽¶
宗師演教終南聲揚遠邇先生乃黜妻子敬謁席下操紼篲以¶
侍門庭前後三霜始終一節丹陽識爲受道器乃付以修眞祕¶
旨先生旣得其傳復還鄕里築菴守靜調氣養神如此六載故¶
得心宇泰定性天疏明辛丑再至祖庭奉師進道忽一夕天澄¶
月朗輒起取薪置諸屋下眾皆訝其誕比明雪已盈尺共服先¶
生有靜定之功洞見未然癸卯二三道侶拉同游天壇先生曰¶
<pb:CK-KZ_JY289_01p028b>¶
王屋洞天素欲一往安樂窩中可以託宿旣至主人迎居一室¶
軒扉雅敞榜曰安樂窩同行者相視歎曰先生誠有道者也時¶
丹陽東歸海上冬法弟王志一欲游甯海參師與之相別先生¶
慟哭眾莫測其所以及王抵甯海丹陽已羽化二旬矣未幾復¶
還鄕中王汝霖來見先生曰胡不早求良醫胗治厥疾王時無¶
恙聞先生之言不以爲事未及月忽中風而卒崇慶間儒士呉¶
世傑薛國寶問先生秋試題目對曰三王以賞刑致康至期果¶
然二人皆第又一日杜仲敏者來菴閑話先生笑曰公可速歸¶
落井之婦猶可救也杜蒼忙至家果如所告先生預見未然皆¶
類此後南渡遨游嵩少間尋遷內鄕愛其人淳景秀卽結茅隱¶
<pb:CK-KZ_JY289_01p029a>¶
居多所接引至正大壬辰冬十月三日無疾而逝享春秋八十¶
三所作詩詞號清虛集度門弟子數百人唯侯志忍柳志春唐¶
志安范志沖四人爲入室皆立觀度人於河東雲應間爲當代¶
之高道兵後遷先生遺蛻葬於終南山下鄠縣游仙宫之集眞¶
堂掌教眞常李君奉朝命追諡先生曰昇玄眞人云¶
　　
** 陳知命¶
先生姓陳名知命道號朝眞子終南縣袁村人與劉蔣爲鄰疃¶
重陽祖師累會化度先生以家產殷富未能遽抛塵累後因丹¶
陽等四眞來居祖菴先生頗有入道之心一日丹陽宗師以靑¶
包巾一頂作詩贈之云青雲翦破作雲包熟視陳公有分消顧¶
<pb:CK-KZ_JY289_01p029b>¶
我共君同宿契願君同我樂逍遙長生路上尋金鑛不夜鄕中¶
採玉苗何啻一身超達去九玄七祖上丹霄先生旣蒙點化嘆¶
曰向日重陽累會化度我已愚昧不能從師高蹈儻一朝大限¶
臨頭甯得以此薄業少延一日之生耶卽日禮丹陽爲師改衣¶
入道丹陽以先生有幹濟才俾充祖庭菴主積行立功十載之¶
問每以醫藥救人多種陰德其道眾多賴庇蔭丹陽每作詩詞¶
教戒先生修眞處靜大造其妙無何退職閒居丹陽以呂道安¶
代主菴事先生專以修進爲業至承安丁巳忽以手撫呂背曰¶
公緣法甚大將來此菴爲觀之日度道士數百人爲門弟子是¶
時吾道大弘公適當其時善自保愛吾其歸矣言訖徧辭道侶¶
<pb:CK-KZ_JY289_01p030a>¶
怡然順化享壽八十有一停柩三日肌體輕輭目光烱然明年¶
玉陽宗師買祖菴爲靈虛觀保賜呂道安沖虛大師號俾掌敕¶
牒主領觀事後果度道士僅三百人皆符先生之言矣¶
　　
** 宋明一¶
先生姓宋諱明一號昭然子登州福山縣人乃祖及父世爲縣¶
吏以廉平積德見稱於鄕里先生幼習儒業長於詞翰每以此¶
世爲不足玩發出塵學道之志年踰三旬辭親長往徑入關中¶
禮丹陽宗師出家千磨百鍊志如金石服勤之暇其於修眞習¶
靜之業與日俱進丹陽付之口訣仍以青華陽巾賜之先生拜¶
受以其師之所賜終身收掌每到旦望頂之朝拜眞聖迨大定¶
<pb:CK-KZ_JY289_01p030b>¶
壬寅春丹陽鶴馭東歸先生侍行至海上日以其母兄姊姪六¶
人俱禮丹陽入道明年冬丹陽上仙先生復入關居祖庭丙午¶
率眾詣隴山請長春宗師還終南大弘祖教明昌辛亥長春仙¶
仗亦東游先生受法旨充祖庭尊宿自後凡入道者令先生爲¶
引度師至正大丙戌北兵下秦川民庶驚擾避地南山道眾俱¶
入澇谷先生獨不肯往眾勸之行先生曰吾之宿債安所逃乎¶
汝輩可行吾獨於此守之不數日邏兵卒至靈虛殿宇悉爲灰¶
燼先生亦被害翌日道眾下山視之膏血不流可謂純陽之體¶
嵇康羅公遠之流乎時十月十有三日也享壽八十四至大元¶
壬子春正月掌教眞常眞人李君奉朝命追贈先生以無憂眞¶
<pb:CK-KZ_JY289_01p031a>¶
人號云¶
　　
** 呂道安¶
先生姓呂氏諱道安世爲甯海巨族幼年穎悟志慕玄風仙姿¶
道骨稟於天然事父母孝聞於鄕里年僅三十二親俱喪盡葬¶
祭禮慨然捐俗入道是時馬譚邱劉四師於終南守墳先生隻¶
身西來納拜於丹陽宗師丹陽與先生同里閈素知門第淸潔¶
遂令服勤左右旣薰陶日久乃能了悟道妙大定庚子𡻕丹陽¶
俾先生充祖庭菴主撫育道眾時靈陽李君在世亦多蒙啓發¶
丙午長春宗師自龍門來居祖庭數載之間日親玄訓於道了¶
無疑障明昌辛亥長春仙仗亦東歸先生修身以敬莅眾以寬¶
<pb:CK-KZ_JY289_01p031b>¶
道風不減師眞在日乙卯朝省罷無敕額菴院悉歿於官祖庭¶
亦在其數自是門庭蕭索道侣散逸承安丁巳時玉陽眞人被¶
召闕下遣人來召先生明年春至燕都玉陽買祖庭爲靈虛觀¶
仍保授先生沖虛大師號使掌敕牒主領觀事且曰重陽祖師¶
徒步數千里來化我輩端爲教門後事我雖不能親往來嘗敢¶
忘汝於祖庭夙緣甚厚善爲主持及以詩贈之云大悟威光朗¶
太空先天眞瑞信怱怱虛無淸靜全今古至道流傳正祖宗三¶
界十方通一致千經萬論了無窮忘情自現天元主透出陰陽¶
造化中先生西歸祖庭因緣復振不數載買度爲道者皆以先¶
生爲師僅三百人買額爲觀在陜右者數十區至興定辛巳二¶
<pb:CK-KZ_JY289_01p032a>¶
月十三日囑門人以修進之語以法弟畢知常嗣主觀事翛然¶
順化享年八十葬於仙塋諸師之側大元壬子春掌教眞常眞¶
人李君奉朝命追贈先生以凝虛眞人號¶
　　
** 畢知常¶
先生姓畢諱知常世爲乾州醴泉之巨室昆季四人俱好清虛¶
無爲之學大定壬辰𡻕聞丹陽宗師於終南祖菴弘演眞教偕¶
來席下出家丹陽各付祕訣節次授以詩詞誘進以至俱能深¶
造道妙翹翹爲人天師惟先生最幼置之左右執巾缾之役日¶
夕訓誨𡻕月旣久故偏得修身性命之要迨壬寅夏丹陽東歸¶
囑先生西入隴山侍長春邱君採薪汲水凡五年每進饋之暇¶
<pb:CK-KZ_JY289_01p032b>¶
危然澄坐通夕不寐以修靜定之功明昌辛亥長春仙仗亦東¶
游留先生與呂道安同主祖菴事先生於呂雖爲昆仲待以師¶
禮六年乙卯朝省新法以祖菴無敕額例沒於官承安丁巳先¶
生往海上謁諸宗師長春以所有之貲傾囊盡付及親作疏文¶
俾先生化導諸方爲重建計明年春先生上燕都玉陽時應命¶
闕下召呂道安至燕買祖庭爲靈虛觀仍保賜先生通眞大師¶
號令副知觀事與呂偕西歸祖庭道風爲之再新先生尤善醫¶
藥聞人之疾不擇貧富必往救之至興定辛巳呂道安上仙先¶
生嗣主靈虛香火其殿堂廊廡剙造增葺者甚多道緣日弘不¶
數𡻕度門人踰百眾無幾何謝觀事閒居退隱岐山縣五姓之¶
<pb:CK-KZ_JY289_01p033a>¶
洞眞觀和光同塵頤眞養浩時亦一至靈虛綱領觀事正大辛¶
卯關中受兵先生與居民同避地於太白山之峽至三月十六¶
日告門人曰昨於定中山靈濳報此地不堪久處當徙之他所¶
世態如此吾不忍見卽焚香辭聖翌旦奄然長逝門人葬於所¶
居之石室居民有聽其言而去者不數日兵至不去之民俱被¶
禍大元庚子冬洞眞眞人于君奉朝命來住祖庭念及先生同¶
出丹陽之門又爲平昔莫逆友爲眾言曰畢通眞昔居此踰五¶
十年恢弘祖教實吾門之大士也遂命門人遷先生遺蛻葬於¶
劉蔣之仙塋壬子春掌教眞常李君奉朝命追贈先生曰廣容¶
眞人¶
<pb:CK-KZ_JY289_01p033b>¶
#+PROPERTY: JUAN 003
<pb:CK-KZ_JY289_01p033b>¶
　　
** 清和眞人¶
師姓尹氏諱志平字大和遠祖居滄州前宋時有官萊州者因¶
家焉顯高祖妣有子七人俱登進士第仕至郡守者五人大父¶
公直考弘誼皆隱德不耀於大定九年己丑正月二十日生師¶
是夕其母方寐夢儀衞異常皆盛服而入神思愕然驚寢師已¶
誕矣時里人相驚曰尹氏宅火奔往救之至則光照庭宇知生¶
子矣咸曰是家陰德動天他日必爲異人三𡻕穎悟善記事五¶
𡻕入小學日誦千餘言於理卽玄解在髫齔日舉止異凡兒嘗¶
因祀事究生死理杳然遐想自忘十四𡻕遇丹陽宗師遽欲入¶
道其父難之濳往十九𡻕復迫令還家錮之竟逃出再三始從¶
<pb:CK-KZ_JY289_01p034a>¶
之詣武官靈虛觀長生宗師席下執弟子禮尋往昌邑縣之西¶
菴常獨坐樹下達旦或一夕靜中見長生飄然而來斷其首剖¶
其心復置之覺而大有所悟後住菴福山縣惠濟貧困者數年¶
眾德之明昌初聞長春宗師還棲霞往侍左右長春特器異之¶
付授無所隱玉陽王宗師屢握手談道授以口訣又受易於太¶
古郝宗師皆世所未嘗聞自是道業日隆聲價大振四方學者¶
翕然宗之時濰州龍虎完顏氏素豪倨慕師道德施囿地創玉¶
清觀事之數載之間姬侍供奉者未嘗識其面目亦未嘗知其¶
姓字其所守如此興定己卯𡻕冬大元太祖聖武皇帝自西域¶
遣便宜劉仲祿徵長春宗師仲祿及益都會眞常李公曰長春¶
<pb:CK-KZ_JY289_01p034b>¶
今居東萊非先見尹公必不能成此盛事及濰陽謁師於玉淸¶
見其神采嚴重不覺畏敬自失從容語及詔旨師大喜曰將以¶
斯道覺斯民今其時矣遂偕往覲長春於萊州昊天觀先是金¶
宋聘命交至皆不應至是長春與師議決計北上時從行者十¶
有八人皆德望素重者師爲之冠自庚辰春啟途至癸未秋回¶
轅四載跋涉備嘗艱阻旣見上於西印度奏對稱旨還及雲中¶
長春聞山東亂天兵又南下曰彼方生靈命縣砧鼎非汝莫能¶
救因遣師往招慰聞者樂附所全活甚多甲申𡻕敕令長春住¶
太極宮卽今之長春宮也師在席下最爲入室四方尊禮者雲¶
合師曰我無功德敢與享此供奉乎遂辭退住德興之龍陽觀¶
<pb:CK-KZ_JY289_01p035a>¶
屢承長春手澤示以託重意及蒙賜淸和子號迨長春上仙師¶
方隱上谷之烟霞觀又欲絕迹遠遁爲眾以主教事敦請勉從¶
之還長春宮以嗣玄教厥後門徒輻輳輦幣樂貢者日充塞庭¶
戸壬辰春太宗英文皇帝南征還師迎見於順天慰問甚厚仍¶
令中宮代祀香於長春宮貺𧶘優渥癸巳夏游毋閭山太玄觀¶
之李虛玄語人曰去年院中青氣氤氲者累日占者以爲當有¶
異人至今師來旣驗矣其演化白霫之間道緣眞蹟備見北游¶
錄至甲午春南歸及玉田眾喜爲數日留日已晡遽促駕兼夜¶
行五六十里舍豐草中眾莫知所以後還宮始知在玉田時有¶
寇數十欲劫掠追至大合甸不及而返從者相賀曰非師奈我¶
<pb:CK-KZ_JY289_01p035b>¶
輩何夏聞朝廷遣官撫綏關輔適無欲李公自衞來燕致祭處¶
順堂師命入關招集道侶興復終南劉蔣之祖庭秋中宮遣使¶
勞問賜道經一藏乙未春沁州牧杜德康請師主黃籙醮事師¶
由雲應南下所至原野道路望塵迎拜者日千萬計願納宮觀¶
爲門弟子者若前高之玉虛崞縣之神淸定襄之重陽平遙之¶
興國咸請主於師及理醮時旱久且風醮之三晝宵燈燭恬然¶
在他境猶風杜以州之神霄宮爲獻尊事之師以玄化大行歸¶
功於重陽祖師乃留意於終南祖庭冬京兆總管田德燦遣官¶
偕無欲李公馳疏來請雅與師意合丙申春正月始達終南規¶
度兆域初重陽祖師修道於劉蔣村旣成火其菴而東貽詩有¶
<pb:CK-KZ_JY289_01p036a>¶
後人復修語先大定間丹陽長春二宗師已嘗建立值天興劫¶
火焚毀殆盡至是師賡之亦有繼祖來修之什於是翦蕪平邱¶
築垣架屋而草創之又若樓觀宗聖宮終南之太平炭谷之太¶
一驪山之華清太華之雲臺諸宮遺址悉擇四方緣重耆德付¶
之俾任興復之責時陜右甫定遺民猶未安業道眾艱於得食¶
師以道德罪福之報撫慰之是年夏被命令師選戒行精嚴之¶
士就禾林住持爲國祈福秋中書楊惟中召還燕道經太行山¶
間羣盜羅拜受教悉爲良民戊戌春忽曰吾老矣久厭勞事以¶
正月上日會四方耆宿嗣法於眞常李公俾主教席遂於長春¶
西院及五華大房增葺道院以爲佚老之所庚子冬京兆太傅¶
<pb:CK-KZ_JY289_01p036b>¶
移刺寶儉總管田德燦請師主重陽祖師葬事師欣然而往雖¶
冒寒跋涉不憚也常曰吾以報祖師恩耳當時秦地大旱師下¶
車而雪大闡葬禮以明年辛丑正月二十五日旣事時盛行興¶
造及經理會葬者多方道俗常數千人物議洶洶不安賴師道¶
德威重鎮伏邪氣故得完其功師嘗與老師宿德往來於樓觀¶
諸宮逍遙自若以揚玄化是𡻕冬十月仙仗還燕山居五華大¶
房之間遠近達官士庶仰之如景星丹鳳乙巳春命潘沖和主¶
領河東永樂純陽宮之法席以事建立無何中宮遣近侍賜黃¶
金冠服仍敕有司衞護又令門人增飾濰陽之玉淸不數載奐¶
然一新矣至辛亥二月五日謂侍者曰我常便房山之幽邃故¶
<pb:CK-KZ_JY289_01p037a>¶
居之今爲我灑掃殿宇以備長生昇仙之齋翌日焚香禮聖畢¶
謂眾曰吾將逝矣眾驚愕師嘿不應惟戒葬事無豐遂不食但¶
飲水歠茶危坐談道語音雄暢如平日是夜正衣冠曲肱而逝¶
享春秋八十有三門眾毀哭若喪考妣時馨香之氣滿室遠近¶
聞者奔走賻賵絡繹如市初師遺言葬大房嗣教眞常李君以¶
大房去京師稍遠艱於登涉輦柩葬於五華構堂曰復眞以事¶
香火師平日著述目曰葆光集行於世中統二年秋九月璽書¶
追贈淸和妙道廣化眞人號¶
　　
** 眞常眞人¶
師族李氏諱志常字浩然其先洺州永年人宋季避地濮之范¶
<pb:CK-KZ_JY289_01p037b>¶
陽尋又徒開之觀城因著藉焉高祖皓曾祖昌祖明父蔓皆隱¶
德不耀素爲鄉里所重母聶氏夜夢異人授之玉兒覺而生師¶
卽明昌四年癸丑正月二十日也師生六𡻕考妣俱喪養於伯¶
父濟川家濟川諱蒙名舉子也賦義兩科屢占上游雖以四舉¶
終場同進士出身歉如也愛師穎悟不羣意用作成以償平昔¶
之願而師不喜文飾雅好恬淡常默禱高穹望早逢異師勝友¶
式副夙心年十有九伯將議婚師聞之歎曰本期學道未涉津¶
涯若愛欲纏縛則聖賢高蹈出塵之事業難乎有成矣居無幾¶
負書曳杖作雲水之游初隱東萊之牢山復往天柱山之仙人¶
宮宮之主者曰湯陰李先生有藻鑒見師儀觀魁偉固已知其¶
<pb:CK-KZ_JY289_01p038a>¶
不凡因冬夜談道言及日用乃大加賞異退謂其徒曰余在道¶
三十年老師宿德與之談論者能如此子精當曾不一二見迨¶
辭始吿之曰君玄門大器也山菴荒僻非君久淹之地海上昔¶
祖師至異人並出今獨長春在焉宜往從之他日成就未可量¶
也師翌日遂行至卽墨之東山屬貞祐喪亂土寇蜂起山有窟¶
室可容數百人寇至則避其中眾以師後拒而不納俄爲寇所¶
獲問窟所在箠楚慘毒絕而復甦竟不以告寇退窟人者出環¶
泣而謝之曰吾儕小人數百口之命懸於公一言而公能忘不¶
納之怨以死救之其過常情遠甚爭爲給養至於康調迄今父¶
老猶能道之𡻕戊寅夏六月聞長春宗師自登居萊師促裝以¶
<pb:CK-KZ_JY289_01p038b>¶
往拜謁席下長春一見器許待之異常師於承教之後益自奮¶
勵厯兵革死生憂患之際曾不易其所守山東東路轉運使田¶
琢器之高其行且聞昔在卽墨其主帥黃摑副統咨師籌畫保¶
完一城以書邀至益都待以賓禮己卯夏六月益都副帥張林¶
叛金歸宋冬十有二月太祖聖武皇帝遣便宜劉仲祿齎詔備¶
禮起長春宗師於東萊師覩此事機知張林新以其地入宋叛¶
股靡常密念若不先入白則必見阻滯乃往說林曰長春師天¶
人也今三使徵聘毅然北行舍近道而卽遠途救世之心於斯¶
可見相君能爲推轂則非惟一方受賜實四海生靈無涯之福¶
也林悅移檄所經俾衞送以行庚辰春正月長春命駕從行者¶
<pb:CK-KZ_JY289_01p039a>¶
一十八人師其一也二月達燕明年春北上秋七月至阿不罕¶
山距漢地僅萬里並山漢人千家逆塵羅拜以爲希世之遇咸¶
請立觀擇人主之長春坐上指師語眾曰此子通明中正學問¶
該洽今爲汝等留此其善待之因賜號眞常子仍預書其觀曰¶
棲霞長春旣西邁師率眾興作刻日落成又立長春玉華二會¶
至今不輟癸未夏五月長春至自行在憩於其觀一日齋客四¶
集長春手持弓絃一不言以授師師亦不言而受圈而佩之作¶
詩爲謝長春但笑領而已蓋阿不罕之留弓弘之授識者知其¶
有付囑之意秋七月至下水時殘暑尚熾長春納涼於官舍之¶
門樓宇呼師而教之曰眞師不易逢得道者不易遇遇之而不¶
<pb:CK-KZ_JY289_01p039b>¶
易識也守道之篤人貌而天行直寓六骸而淵宗忘飢渴而常¶
甯至靜而遺形獨游乎無極之妙庭此語汝當記之以俟他日¶
自得之耳師拜謝已乘間因問向者避地山東爲寇箠撻俄墮¶
窈冥赫日方中而目無所見幽明路隔其歸根復命之理果何¶
如哉長春曰人之生死猶晝夜乃幻相相因之道叩其道之至¶
則無有也當汝疑念未起時體取死生晝夜了無干涉則天光¶
湛澄若太虛之無際名言象教不可得而喻斯汝疑心淨盡之¶
地師復再拜受之長春自入漢地人事益繁四方道俗來覲謁¶
者皆託於師師陰蓄歸隱之念而未有以發雖心交不知也長¶
春忽語之曰昔有一道人趙其姓初在門下向道甚勤一日遽¶
<pb:CK-KZ_JY289_01p040a>¶
辭欲往他所我因戒之曰不應去而去不爲退道卽爲慢道師¶
愕然知斯言爲己設其念遂絕師以長春西域見上演道之語¶
編爲西游記行於世丁亥秋七月長春仙去清和嗣教以師爲¶
都道錄兼領長春宮事當時朝廷在禾林師𡻕一往以扶宗翊¶
教爲己任雖龍沙風雪寒裂肌膚弗憚也庚寅秋七月太宗英¶
文皇帝始卽大寶師見於乾樓輦時方詔通經之士教儲君師¶
乃進詩書道德孝經上嘉之冬十一月得旨方還辛卯冬有誣¶
告處中堂繪壁有不應者清和被執眾皆駭散師獨請代之曰¶
清和宗師也職在傳道教門一切我悉主之罪則在我他人無¶
及焉使者高其節從之特免杻械鎖之入獄夜半鎖忽自開師¶
<pb:CK-KZ_JY289_01p040b>¶
以語獄吏吏復鎖之而復自開平旦吏以白有司適與來使會¶
食所食肉骨上隱然見長春相其訟遂息癸巳夏六月承詔卽¶
燕京教蒙古貴官之子十有八人師薦寂照大師馮志亨佐其¶
事日就月將而才藝有可稱者乙未秋七月奉詔築道觀於禾¶
林委師選高道住持戊戌春正月淸和會四方耆宿手自爲書¶
付師嗣主教席師度不能辭乃受之三月赴闕以教門事條奏¶
首及終南山靈虛觀係重陽祖師鍊眞開化之地得旨改稱重¶
陽宮敕洞眞于君住持主領陜右教事以白雲綦公無欲李公¶
輔翼之大行營建乙巳奏請河東永樂純陽祠宇及師眞堂下¶
並賜宮額以彰玄化丙午定宗皇帝卽位詔師以戊申上元日¶
<pb:CK-KZ_JY289_01p041a>¶
就長春宮設普天大醮仍降璽書凡名山大川諸大宮觀及玄¶
門有道之士委師就給師德名號𡻕舍辛亥憲宗皇帝嗣登寶¶
位欲遵祀典徧祭嶽瀆秋八月遣中使詔師至闕下上端拱御¶
榻親緘信香冥心注禱於祀所賜師金符寶誥及內府白金五¶
千兩以充其費師奉旨驛車南下徧詣嶽瀆以行祀事越明年¶
春正月初吉來終南祖庭敬展精衷恭行祀禮規度營建整治¶
玄綱凡山下仙宮道觀皆爲一到建功師德賜賚各有差以是¶
地係教門根本故也至四月旣望仙仗東歸由中條之純陽宮¶
亦如終南故事秋九月還燕癸丑冬十月聖天子在藩邸開府¶
上都命師修金籙大齋作大宗師普度隨路道士女冠給授戒¶
<pb:CK-KZ_JY289_01p041b>¶
牒甲寅春正月上遣使就宮會集諸路高道作普天醮敕師濟¶
度海內亡魂賜黃金五百兩白金五千兩凡龍璧環鈕鎮信之¶
物焚獻香燈並從官給自啟事至滿散鸞鶴五雲之瑞不可殫¶
紀秋聞亳社戍兵師遣道人石志堅輩興復太清宮乙卯秋七¶
月見上於行宮適西域進方物時太子諸王就宴敕師預焉十¶
有二月朔旦上謂師曰朕欲天下百姓安生樂業然與我同此¶
心者未得其人何如師奏曰自古聖君有愛民之心則才德之¶
士必應誠而至因厯舉勳賢並用上嘉納之自午刻入承顧問¶
及燈乃退丙辰春正月以老辭夏四月至自北庭六月庚申朔¶
師倦於應接謝絕人事隱几不言戊寅正襟危坐語左右曰昨¶
<pb:CK-KZ_JY289_01p042a>¶
夜境界異常吾自知卦數已盡歸其時矣主領後事向已奏誠¶
明張志敬受代餘無可議者翌日乃留頌順正而化春秋六十¶
有四葬於五華山之存存堂平昔著述有又玄集二十卷行於¶
世中統辛酉秋九月制書超贈眞常上德宣教眞人號¶
　　
** 洞眞眞人¶
師諱善慶字伯祥甯海人漢廷尉高門于公之後祖彥升嘗主¶
好畤縣薄考珍韜光不仕師以大定六年丙戌十二月初八日¶
生幼不茹葷長通經史雅嗜道德性命之學與丹陽宗師同里¶
閈二十二年壬寅夏五月丹陽自陜右還鄕中演道於金蓮堂¶
老稚雲集師與焉時年十七丰神整秀丹陽見而問之知爲彥¶
<pb:CK-KZ_JY289_01p042b>¶
升之孫歎曰吾向畏重陽譴訶頗萌倦弛然得以終其業者彥¶
升輔贊之功居多使是兒入道以報乃祖之德可乎翌日師與¶
眾再至丹陽神出一熟芋與之師拜而食其父母聽執几杖以¶
侍左右乃蒙授以今之名字旣而父珍與其室王氏謀曰吾止¶
是兒蒸嘗所系今丹陽化度入道殆夙契乎丹陽嘗業儒必不¶
妄絕吾于氏之祀其修眞之門量有超出世法之外者我輩區¶
區尚何所戀遂與女子洎家人輩俱受業於丹陽之門丹陽訓¶
珍法諱曰道濟王氏曰道淸及號玉谿散人女曰妙靜卽師之¶
姊也後俱爲玄門之宿德再年癸卯冬師從丹陽赴萊陽游仙¶
觀醮未幾丹陽上仙長生玉陽二宗師來主喪事嘗聞丹陽有¶
<pb:CK-KZ_JY289_01p043a>¶
報德彥升語乃授師道門儀範命宋崇福相將入關俾事長春¶
宗師以遠鄕土親愛之情師受教而西至終南祖庭拜謁靈陽¶
李君備陳長生玉陽之命靈陽見師天姿雅澹舉措不凡教之¶
棲山林遠鄽市親有道種福田且使枉道詣平涼參高士崔羊¶
頭師承命而往一夕宿回山王母宮夜夢老媪持餅一槃餉鬅¶
頭道者道者卽取一餅擘半與師食仍自食其半又二日達平¶
涼崔菴參禮甫畢俄一媪持餅一槃來饋於崔其崔與媪克肖¶
夢中之見崔取一餅擘半與師食卽自食其半且曰連前夜者¶
食吾一餅矣時趙九古侍側崔指師曰是子可教其有道緣乎¶
居踰月多蒙指授遂辭詣隴州龍門山侍長春恭執汲爨乙巳¶
<pb:CK-KZ_JY289_01p043b>¶
春長春命師詣洛陽致書於長眞宗師長眞訓以推强挫銳鍛¶
鍊塵心爲學道之要無何長眞返眞師葬祭禮竟復入關匄食¶
同華間行其所受丙午長春下隴山振教祖庭召師席下令日¶
服勤勞以結勝緣先長春游隴川日愛汧陽縣東之石門嘉勝¶
築全眞堂命弟子蒲察道淵居之明昌辛亥長春將歸海上謂¶
師曰汝緣在斯無他往人需友以成友不可不擇蒲察道淵者¶
心存至道是人必能輔成爾業可往居之師詣呉嶽五峯山鑿¶
石以處日止一餐晝夜不寐者七年惟道是力乃臻於妙凡未¶
然之事必預知之隴人迄今目其龕曰于眞人洞塑像事之蒲¶
察請師下山同處承安戊午郡之好事者輸貲搆造揭玉清觀¶
<pb:CK-KZ_JY289_01p044a>¶
額尋禮玉陽參受經籙以輔道救物遠近益加崇敬太和癸亥¶
隴州牧保賜沖虛大師號五年乙丑復往棲霞觀長春請進上¶
道無何長春遂促西歸至臨沂遇玉陽於縣廨玉陽首問關中¶
日與甚人爲友師以蒲察告玉陽再問蒲察入道之由師吿以¶
奉長春命玉陽曰審若是則可與友矣遂蒙教以微旨及授洞¶
眞子號居數日乃別道過林慮愛其幽閴棲止於天平觀丙寅¶
長春介畢知常持教帖云大抵上根之人惟財色是遠汝旣能¶
推財讓義何必深山窮谷守靜篤也草字到日卽便下山復還¶
汧隴目今教門闕少得力人要汝弘闡爾仍更名志道師拜命¶
還秦八年戊辰南征凱還憫其俘縶購援者甚多師自五峯卒¶
<pb:CK-KZ_JY289_01p044b>¶
業以來詣門求度爲道士者數百人俱立觀院於鳳翔汧隴之¶
間元光癸未汴梁中太一宮提點李沖虛舉以自代不起正大¶
改元上悼西軍戰沒詔遣禮部尚書趙公秉文醮祭於平涼延¶
師爲濟度醮竟師以所奉信幣悉具呈回納助軍須之用趙素¶
重師高潔圖像薦諸朝遣使召之又不起已而隴山兵亂畢知¶
常請師詣岐山五姓之洞眞觀居環堵丙戌遣中使再召起而¶
應之至京之日奉旨提點中太一宮若密國公璹侯莘公摯楊¶
尚書雲翼許司諫古馮內翰璧諸相貴近爭相景慕時金運將¶
終徭役叢出民大不堪徵及道釋師每於執政者方便啟導屨¶
寢其議四方緇黃多賴以安丁亥北來道眾傳長春升仙於燕¶
<pb:CK-KZ_JY289_01p045a>¶
山師日惟一飯心喪者三年庚寅河南旱詔近侍護師禱於濟¶
瀆上期望祀於宮中醮竟立致甘澍特旨襃異令兼領五嶽佑¶
神觀事是秋書大有年天興癸巳春汴京納款聖朝遣使訪三¶
教人以師爲之冠秋七月由中欒北渡時依附者眾舟人疑有¶
金帛薄暮啟船遇一沙渚紿以達岸委之而去黎明驚濤四涌¶
莫不倉惶失措師泰然無懼色是日會八柳樹堤潰水勢南下¶
命弟子符道淸濟賂二舟舉脫其戹於是挈眾達大名玄通范¶
圓曦時主東平上淸宮聞師至率在府僚屬道眾備車騎來迎¶
虛席引避師辭不得已乃弘教於東原乙未秋上燕都謁長春¶
處順堂燕人懇留不獲南歸丙申夏燕境蝗旱大作行臺諸官¶
<pb:CK-KZ_JY289_01p045b>¶
禱師禳祭師俯徇輿情啟醮卽雨蝗不爲災秋清和眞人尹君¶
自關中還燕命眞常李君權教築室於西院與師對處日相陪¶
佚戊戌春眞常嗣掌教事夏四月朝廷選試道釋以師聞望隆¶
重進號通玄廣德洞眞眞人適北京留守烏德亨築全眞觀邀¶
師矜式其國人勉應而行秋七月眞常奏請得旨改終南靈虛¶
觀爲重陽宮敕師住持主領陜右教門事庚子夏太傳移剌寶¶
儉京兆總管田德燦差官持疏往邀卽日命駕烏公以下僚庶¶
以師興復祖庭之故知不可留饋金贐幣者充積過燕涉趙度¶
晉來秦所至之方諸侯郊迎士庶嚮慕以所得之貲悉爲興建¶
之費辛丑春正月會諸路師德葬祖師於白雲殿時關輔甫綏¶
<pb:CK-KZ_JY289_01p046a>¶
民稀土曠門下道流共念祖師開化之德競來入關營佃方所¶
爲之羽翼東連海岱西徹鞏洮南際江淮北通沙漠往還道俗¶
奉香送供者絡繹不絕與李宮作務之眾恒不下數千人賴師¶
道德高厚每至朔望必設齋集眾教以修身養性爲功立觀度¶
人爲行及諭以罪福之理俾各從所便故得循規蹈矩教門甯¶
謐不十載間雄宮傑觀星羅碁布於三秦之分矣其祖庭制度¶
爲海內琳宮之冠師以甘河祖師遇眞之地建遇仙宮以彰靈¶
跡又於西虢磻谿長春鍊化之所分命門人千指剙長春成道¶
宮以報教育之德夾谷先鋒使於祖庭作功德主建虛皇壇殿¶
以甲辰上元日請師設羅天大醮薦悼海內亡魂以落成之適¶
<pb:CK-KZ_JY289_01p046b>¶
皇子闊端大王開府西涼遣使趙崇簡就宮修金籙醮七晝夜¶
方降聖之際北東二方眞文無火自化使回啟其靈異王特降¶
璽書護持玄教仍增以重陽萬壽宮額賜與醮五師以眞人號¶
(謂師與宋披雲薛太霞綦白雲李無欲也)夏五月聖旨遣近使裴天民詣宮行降御¶
香特加優遇丙午秋鞏昌總帥汪德臣欲請師作醮薦父靈儀¶
慮其不能動啟於王府以汪侯開國大臣遂命丞相完顏鳳哥¶
敬詣終南禮請師卽應之鞏昌地接西羌居民但習浮屠之教¶
師以無爲清靜正心誠意之道化之風俗爲之一變冬演教秦¶
亭應緣接物之迹秦士有西州錄丁未春還宮秋八月皇太后¶
賜以冠服仍頒寶誥敕守臣外護玄化無令擾瀆庚戌夏六月¶
<pb:CK-KZ_JY289_01p047a>¶
通明閣吿成師拽杖逍遙其下曰吾焚修祖庭經營是閣僅十¶
年今始見成就豈徒以誇其壯麗爲哉蓋常人之情見其嚴飾¶
乎外者而儼敬之心油然而生乎內夫上達之士以淸靜無事¶
絕慮修身者固不在是其於弘教度人此象設崇構之緣亦不¶
可偏廢教之所以崇道之以所尊也冬十月三日沐浴正襟危¶
坐召眾於前囑以修進之語日方卓午留頌而逝於眾妙堂春¶
秋八十有五醮祭九日顏采如生遠近道俗執紼奉賻者數萬¶
人葬於宮之仙蛻園附玉蟾靈陽二師之側度人暢道詩詞目¶
曰洪鍾集行於世故翰林待制孟攀鱗作文率長安士人特來¶
祖庭致祭河南轉運使楊奐爲作道行碑至元戊寅𡻕於白雲¶
<pb:CK-KZ_JY289_01p047b>¶
殿後建思眞堂設像以事香火矣¶
　　
** 披雲眞人¶
師姓宋諱德方字廣道萊州掖城人先世以積善見稱其初生¶
之夕里人見其家祥光照徹比日卽大定癸卯𡻕八月一日也¶
時人遂異之僅能言便好讀書不爲童稺嬉戲事穎悟强記識¶
者謂是夙性薰習故在年十二問其母曰人有死可得免乎母¶
曰汝問神仙劉眞人去時長生劉宗師闡教於武官於是師明¶
日徑往長生一見愛其骨格淸秀音吐不凡留侍几杖因於灑¶
掃應對之間就憤悱鬱積之地投以正法而啟發之師旣得指¶
授朝夕充養未始少息後得度於玉陽占道士籍迨長生仙去¶
<pb:CK-KZ_JY289_01p048a>¶
事長春宗師於棲霞儒經道典如易老中庸大學莊列等書尤¶
所酷好外雖詩書子史亦罔不涉蠟於中采其窮理盡性之學¶
涵泳踐履濳通默識光明洞達動與之會其日新之美固已不¶
可掩矣庚辰春正月大元太祖聖武皇帝遣近侍劉仲祿起長¶
春於東海之濱選其可與侍行者一十八人師其一也往復三¶
載還燕住長春宮是時從長春之眾皆躬勤勞師獨泰然以琴¶
書自娛有評之於長春者長春拒之曰汝等勿呶呶斯人已後¶
扶宗翊教之事業汝等皆不可及長春亦嘗私謂師曰汝緣當¶
在西南師因語及道經泯滅宜爲恢復之事長春曰兹事體甚¶
大我則不暇兼冥冥中自有主之者他日爾當任之仍授以披¶
<pb:CK-KZ_JY289_01p048b>¶
雲子號及長春羽化淸和嗣典教事令師提點教門一舉一動¶
無偏私而有規制內外道流莫不心服癸巳大丞相胡夭祿時¶
行臺河東請主醮事甲午游太原西山得古昊天觀故址有二¶
石洞皆道像儼存壁間有宋童二字師修葺三年殿閣崢嶸金¶
碧丹臒如鼇頭突出一洞天也丁酉復主平陽醮事因於玄都¶
觀思及長春向日堂下燕閒之際有曰藏經大事我則不暇他¶
日汝其任之又曰汝緣當在西南之語乃私自念云吾師長春¶
君以神化天運之力發而爲前知之妙凡有言之於其先莫不¶
驗之於其後謂緣在西南之語我已安而踐之矣何獨至於藏¶
經而疑焉遂與門下講師通眞子秦志安等謀爲鋟木流布之¶
<pb:CK-KZ_JY289_01p049a>¶
計丞相胡公聞而悅之傾白金千兩以爲剙始之費卽授之通¶
眞子令於平陽玄都觀總其事至事成之日曾不愆於素故翰¶
林學士李冶所作碑文從倡始而至畢乎靡不備錄讀之見其¶
補完亡缺搜羅遺逸而海內數萬里皆經親厯之地使他人處¶
之縱不爲煩冘所困則必厭其勞矣師猶假餘力卽萊州神山¶
開九陽洞及建立宮觀自燕至秦晉几四十餘區辛丑春正月¶
會葬重陽祖師於終南癸卯自甘棠來永樂鎮拜謁於純陽祠¶
下見其荒蕪狹隘師乃招集道眾住持後雖掌教眞常李君奏¶
請朝命大行興建者師實爲之張本甲辰春來終南祖庭應皇¶
子闊端大王醮事醮竟例賜玄都至道眞人號是時藏經勝緣¶
<pb:CK-KZ_JY289_01p049b>¶
俱已斷乎卽閒居於雪堂日與耆年宿德相會談道至丁未冬¶
十月十有一日沐浴更衣示微疾而逝於所居之待鶴亭春秋¶
六十有五越七日葬於宮之仙蛻園平生所作詩文目曰樂全¶
前後二集行於世戊申冬門人遷仙柩於河東永樂鎮純陽宮¶
葬之建祠立碑以事香火至元庚午𡻕春三月聖旨追贈玄通¶
弘教披雲眞人號¶
　　
** 白雲眞人¶
師姓綦氏名志遠字子玄世爲萊州掖縣巨族祖德中父遵皆¶
雅志田園以陰德見稱於鄕里皇統間餓莩滿野其家設粥以¶
濟至秋成乃止大定己丑重陽祖師挈丹陽長眞長春三師過¶
<pb:CK-KZ_JY289_01p050a>¶
其門嘗邀至家修齋供奉後於鄕里剙龍翔觀朝夕香火以奉¶
上眞割膏腴田施充常住以贍雲衆當明昌庚戌正月十九日¶
師乃生幼不戲狎年志學使之讀書師曰所願學者方外修眞¶
之業弱冠之𡻕父母欲議婚師聞之潛於靜室自潔其身家人¶
知其志不可奪卽令披道士服旣而往棲霞參長春宗師服勤¶
久之於道有所得無幾何從長春居萊州昊天觀己卯𡻕太祖¶
聖武皇帝遣使持詔起長春游北闕明年春正月啟途選從者¶
一十八人師預其一也霜眠露寢往復三載道路艱辛備嘗之¶
矣回達金山之巓林間少憩長春顧謂淸和尹公曰綦生賦性¶
淳謹將來吾教可勝大用甲申長春還燕都住長春宮師服勤¶
<pb:CK-KZ_JY289_01p050b>¶
愈謹迨長春上仙清和嗣主教席俾師知長春宮事仍賜白雲¶
子號旣而委之行化山東迎迓者不輟師以善言勸諭四方耆¶
宿奉幣堂下者不可勝計戊戌春眞常李君嗣掌教事夏四月¶
入覲天廷以師從行秋七月眞常奏請得旨命師同洞眞于君¶
住持終南山重陽宮提點陜右教事還燕清和謂師曰昔長春¶
金山之語今其時矣汝當克勤乃事無怠師謝而西來庚子率¶
京兆僚屬復上燕都禮請淸和主重陽祖師葬事厥後祖庭興¶
修師多所規畫仍於京兆府城玄都萬壽宮及炭谷太一宮俱¶
加營建甲辰上元日皇子闊端大王遣使趙崇簡就宮修金籙¶
醮七晝宵使回啟陳靈異王特降旨護持玄教洎預醮五師俱¶
<pb:CK-KZ_JY289_01p051a>¶
賜徽號例授玄門弘教白雲眞人丙午冬皇太后賜以黃金冠¶
服特加優遇辛亥憲宗皇帝嗣登大寶頒降聖旨敕師典領陜¶
右道門如故壬子冬是時西蜀未全歸附一妄人誣吿道眾與¶
蜀人相通有司率兵大加按治道眾駭散明年夏四月聖天子¶
在藩邸行宮六盤師往謁見以實哀訴蒙降璽書撫慰始安度¶
門弟子數百人建立宮觀二十餘所至乙卯秋七月二十四日¶
示微疾而逝於玄都之丈室春秋六十有六初瘞於樊川白雲¶
觀後改葬於劉蔣祖庭之仙蛻園矣¶
　　
** 無欲眞人¶
師家世耀州之美原姓李氏名志遠道號無欲子以大定己丑¶
<pb:CK-KZ_JY289_01p051b>¶
𡻕十二月初十日生五𡻕始能行及長慷慨特達毅然以正直¶
自負鄕里有狡獪者每正辭折之望而畏服嘗肆意酒間視此¶
世爲不足玩年三十七乃曰與其汨沒塵坌中曷若徜徉方外¶
邪時碧虛楊君大暢全眞教法於長安乃往見之碧虛識爲玄¶
門重器然天屬所繫度其有難解於心者且使還家但勉以積¶
善而已師歸遂與諸親友決棄妻子而去其妻訕之笑而不顧¶
其父見而呵責師婉辭吿以性命之學父乃悟偕受業於碧虛¶
之門師蓬首弊衣行匄於市時人以酒李先生呼之日用間以¶
修身利物爲己任大安庚午秦境大旱餓莩者相枕藉邑人趙¶
三郎富甲鄕里師以善言誘導趙悟乃發廪粟師令法弟齊志¶
<pb:CK-KZ_JY289_01p052a>¶
道輩春爨以給貧病至秋斂而罷已而入興平環居千日乃得¶
大妙適河渠使夾谷公請主縣南龍祥觀師應之居及五稔遷¶
居樓觀又遷京兆之丹霞無何碧虛俾營三原之碧虛觀正大¶
戊子碧虛嗣教於師而逝未幾關中受兵師挈眾避亂於南山¶
至庚寅春達南陽會沖虛李君洞眞于君在汴聞之遣人持書¶
請至住丹陽觀癸巳汴京納款城中絕糧人爭北渡師繼達汲¶
郡因以陰騭開諭津人創靈虛天慶二觀以濟南來之眾明年¶
適燕時清和尹君掌教委師入秦興復祖庭授以提點陜西道¶
門之職啟行之初贐黃金一笏以爲創始之貲過趙過魏公侯¶
郊迎饋財幣者不可勝計悉歸祖庭興建之用京兆總管田德¶
<pb:CK-KZ_JY289_01p052b>¶
燦督佐官就河中相迓以府城估德觀居之時關中甫定暴恨¶
相煽劉蔣之側了無人跡師率眾懇築以創其業辛丑春會葬¶
祖師之際多所規畫壬寅秦士議修文廟闕瓦師盡給之士皆¶
歎服甲辰春皇子闊端大王遣使就宮修金籙醮七晝宵事竟¶
例賜無欲觀妙眞人號秋渭北萬戸郝公臧獲數十陰謀南遁¶
得其顯狀盡欲刑之師連夜馳至以罪福之理曉勸皆免明年¶
京兆羣小結連私逸府尹韓淵議尸諸市以令眾感師一言但¶
殲厥渠魁太傅移刺寶儉其母死欲以二婢爲殉師以古葬禮¶
正之始革其弊丙午詣燕注香堂下夏四月回車過汴寓丹陽¶
觀坐中若有急色介諸徒速出甫離一舍宋軍已至城下其先¶
<pb:CK-KZ_JY289_01p053a>¶
見類如此明年秋八月中宮賜冠服之寵甲寅春掌教眞常李¶
君以普天醮事具書召師時年八十有六不敢以老耄辭比至¶
燕疾篤以六月二十六日於長春宮方壺翛然而逝門人捧柩¶
西歸葬於劉蔣之仙蛻園師生平雖不讀書四方衣冠之士相¶
待甚厚在燕則主萬慶淡游趙復仁甫敬鉉鼎臣在秦則紫陽¶
楊奐姚左轄樞來獻臣明之邳郎中邦用輩皆挽之以詩及作¶
文致祭刻石於佑德之靜復堂讀之平日道業自可見矣¶
　　
** 圓明眞人¶
師姓高氏諱道寬字裕之世爲應州懷仁縣之豪族質貌魁偉¶
襟度夷曠以明昌乙卯𡻕七月十九日生幼不同羣兒戲狎旣¶
<pb:CK-KZ_JY289_01p053b>¶
長讀書通經史大義性尚雅淡每有出塵遠引之思以二親在¶
堂莫遂其志及大安兵興雲應當其衝卽挈家避地居長安隱¶
身爲刀筆吏旣而考妣俱下世喪祭如禮一夕露坐家庭夜將¶
半忽覩光明如晝仰視西北天門大闢紅霞翠靄之間瓊林琪¶
樹寶殿瑤臺厯厯具見須臾復闔自是學道之心益切興定辛¶
巳聞章臺街蓬萊菴全眞安君有道卽捐家棄累執弟子禮安¶
君愛其勇決教以摧强挫銳寡欲治心爲修身之本師佩服玄¶
訓弊衣糲食味道思眞晏如也正大改元游汴梁依丹陽觀沖¶
虛李君參進上道沖虛俾服勤勞以資福德師躬執爨汲之役¶
數年不怠沖虛授之道要丙戌金主遣中使詣鳳翔徵洞眞于¶
<pb:CK-KZ_JY289_01p054a>¶
君仍命李沖虛選精嚴道人一員副行沖虛召師前曰師資契¶
遇實關冥理洞眞吾方外友昔嘗蒙丹陽長春二師眞印可眞¶
玄門之宗匠今上命有請汝可偕往他日興起吾道作成爾業¶
者其斯人歟敬之哉師受教而行洞眞旣至汴奉命提點中太¶
一宮師居席下朝叩夕請其於道德性命之學有所進癸巳汴¶
京下師乃北渡上燕都尋居德興之龍陽觀頤神毓浩若將終¶
身焉戊戌春洞眞召還燕從演教白霫庚子冬又從入關興復¶
終南祖庭是時經營會葬祖師之際師多方化導裨贊其用戊¶
申洞眞賜號圓明子署知重陽萬壽宮及提點甘河遇仙宮事¶
且語之曰人徒知枯坐息思爲進道之功殊不知上達之士圓¶
<pb:CK-KZ_JY289_01p054b>¶
通定慧體用並修即動而靜雖攖而甯爲無爲事無事同塵和¶
光此老氏之微旨也今玄化盛興汝當奉此應緣扶教接物利¶
生以爲登眞達道之基汝後必負教門重任事雖稠疊慎無憚¶
是皆庸玉汝於成也師叩頭跪進曰仙眞妙旨實非凡俗所聞¶
今日見教請事斯語由是儉以治身寬以莅眾不數載內外道¶
眾莫不得其歡心識者嘆服以洞眞爲知人壬子春掌教眞常¶
李君祀香祖庭俾師充京兆路道錄從事十年事有成而無替¶
迨中統辛酉誠明眞人張君詣闕保奏宣授陜西興元等路道¶
教提點兼鎮重陽萬壽宮事至元戊辰夏皇姪永昌王賜金冠¶
錦服辛未嗣教眞人純眞王君贈號知常抱德圓明尊師未幾¶
<pb:CK-KZ_JY289_01p055a>¶
永昌王再賜洞觀普濟圓明眞人號癸酉春皇子安西王開府¶
六盤師一見應對稱旨荐賜冠服乙亥夏召師就行宮修金籙¶
羅天大醮自將事之日迄於筵終瑞雲十圍靈應昭著備見於¶
參政商君所作投龍冊碑兹不贅述無幾何中宮又以冠服見¶
賜寵諭優渥丙子秋七月安西王頒降璽書益以西蜀道教併¶
付掌管師典領教門踰二十年專尚德化未嘗一施政刑在祖¶
庭則繼剙南昌上宮洎五祖大殿其餘府庫藏廐增葺者甚多¶
雖一稺子參請亦必以禮相接未嘗有自得驕慢之色形於顏¶
間教事繁劇物來卽應皆曲中其理每至夜分澄神靜坐達旦¶
不寐其修眞鍊養之功習以爲常以是年踰八旬步履康强精¶
<pb:CK-KZ_JY289_01p055b>¶
神充懌上而王公下迨黎庶莫不待以殊禮故得教門靜肅道¶
眾乂安四方陰受其賜者爲不少丁丑春正月上旬忽得微疾¶
侍者勸進藥師曰死生如旦暮乃物之常理奚藥石可延分外¶
之筭邪至二十四日遂不食終日危坐談話如平昔但教人以¶
進道之語翌日奄然順化於所居之靜室享春秋八十有三越¶
五日葬於宮之仙蛻園送葬道俗踰萬人其平生道力自可見¶
矣¶
¶
¶
¶
