#-*- mode: org; -*-
#+EXPORT_ID: JY052
#+TITLE:道德經釋辭 Daodejing Shici
#+WITNESS: CK-KZ JYE
#+BASEEDITION: YP
<pb:CK-KZ_JY052_01p001a>¶
* 道德經釋辭序¶
大矣哉，老子五千文也。以靜爲宗，以虛爲用。說者專言鍊養，而¶
不知修齊治平之道，纎悉具備。昔吳筠曰：深於道者，無如五千¶
文。知言哉。第其旨多隱而難於解悟，其辭若反而難於融通，學¶
者毎苦三四讀弗解輒卽廢。間亦有爲之釋者，終局於管窺之¶
見，泥於膠柱之識，奈何能發明其理也。吾鄕體物子，少習博士¶
業弗售，繼有悟乎淸虛，不欲人間事。汨其心迺遯跡太和之巖，¶
日研窮斯經厯久，一旦豁然通也。於是出所見分章而釋之，帙¶
成持以觀，不佞且求爲序，不佞受而卒業，則見其一言一字，鑿¶
鑿中的，眞所謂以意逆，不以辭害。卽使老氏復出，耳提面命，亦¶
<pb:CK-KZ_JY052_01p001b>¶
不過矣。若體物子者，其老子之後身乎。觀者得是釋，而熟究之，¶
不惟鍊養可就，卽齊家治國，且裕如矣。幸毌以兹釋，與養生同¶
日譚也。¶
萬厯丁酉𡻕春上元日，¶
賜進士第行人司行人近野子姚孟昱撰。¶
<pb:CK-KZ_JY052_01p002a>¶
* 敘道德經旨總論¶
　太上當周衰之季，民風日薄，詐僞滋生，失性任情，離湻喪樸，¶
　仁義行而大道廢，隱心傷之。於是駕靑牛出函谷關，因關尹¶
　子之請，矢口而言，於是乎有書，目曰《道德經》其辭簡，其意深，¶
　其文五千。其旨本淸虛，主無爲，法自然，務道德，尙敦樸，絶聖¶
　智，潛仁義，以淸靜爲本，無爲爲體，自然爲用，長生爲徵，以至¶
　於齊家和鄕，治國用兵爲緒餘。而其言足以發先天之秘，洩¶
　造化之機，而其意使人返樸還湻，以復太古之自然。而其要¶
　使人返虛靜之本，復性命之原，如萬物生於根，而歸於根也。¶
　故曰五千文有淸靜之道，有無爲之道，有自然之道，有長生¶
<pb:CK-KZ_JY052_01p002b>¶
　之道，有治世之道，以至於治心養性，體物知身，不可作一途。¶
　看其中多譬喻，不可以辭而害意。其中多寓言，不可作眞實¶
　語。如其必欲盡合孔孟六經之文，則有堅白異同之差矣。學¶
　者當具眼觀之，圓機而會其理，可也。¶
　五千文不只專言鍊養，蓋亦兼言治道。如谷神不死，是謂玄¶
　牝。載營魄抱一，能無離乎。致虛極，守靜篤。含德之厚，比如赤¶
　子。治人事天莫若嗇。反者道之動。道常無爲等章，言鍊養也。¶
　以正治國，以奇用兵。治大國若烹小鮮。以道佐人主，不以兵¶
　强天下。使我介然，得位行志等章，言治道也。若槩以鍊養之¶
　意釋之，則隘矣。然非老子之旨也。故曰修之於身，其德乃眞。¶
<pb:CK-KZ_JY052_01p003a>¶
　修之於家，其德有餘。修之於鄕，其德乃長。修之於國，其德乃¶
　豐。修之於天下，其德乃普。故知聖人中心，行道不遺世法。老¶
　子曷嘗專以鍊養而言哉。¶
　五千文之道，在乎高柔弱，務慈儉，去奢泰，戒盈滿，爲無爲，事¶
　無事，味無味，致虛篤靜，不逞聰察，不衒智能，無欲無求，無爲¶
　無執，去紛解煩，虛心弱志，專氣致柔，抱一無離，不自見，不自¶
　是，不自伐，不自矜，不欲人之所欲，不學人之所學，不敢以取¶
　强，不敢以取勝，不敢爲天下先，不敢爲主而爲客，以退爲進，¶
　以闇爲明，以不足爲廣德，以不爭爲上善，以淸靜虛無爲宗，¶
　以沖和自然爲用，以恍惚之中求至道，以窈冥之内覓眞精，¶
<pb:CK-KZ_JY052_01p003b>¶
　以無形爲大象，以無聲爲大音，以色味爲幻惑，以財貨爲外¶
　物，以根塵爲虛假，以富貴爲儻來，以用兵爲凶事，以戰勝爲¶
　不美，以柔弱爲保身之要，以剛强爲趍死之機，以克去己私¶
　而復性爲自强，以力行其道而閑邪爲有志，絶學無憂，絶聖¶
　棄智，絶仁棄義，絶巧棄利，潛仁義而彰道德，去智術而反忠¶
　信，貴以賤爲本，高以下爲基，輕以重爲要，動以靜爲君，曲則¶
　全，枉則直，窪則盈，弊則新，少則得，多則惑，後其身而不先，故¶
　能在先。外其身而不貴，故能長存。旣以爲人，己愈有。旣以與¶
　人，己愈多。生而不有，爲而不恃，長而不宰，功成不居天之道，¶
　利而無害聖人之道。爲而不爭，終不爲大，故能成其大。此五¶
<pb:CK-KZ_JY052_01p004a>¶
　千文之所謂道也。¶
　五千文者，舉大數也。如王弼本五千六百八十三字，河上公¶
　本五千三百五十五字，李淸菴本五千三百三十五字，其他¶
　莫能偏舉。章中或有增損一二字，或差數字，舛訛不一，皆不¶
　必求合。然其厯年之久，傳寫誤耳，與其七十二章八十一章¶
　之不同，槩不必論。學者但從經義，融通其理可也。如若信其¶
　所傳，執一家之偏，必欲求合於字之數，分彼此之差者，此皆¶
　膠柱鼓瑟，執一不通者也。司馬公有云：五千言，則不定指其¶
　五千字。是也。¶
　古之聖王，道治天下，靜以修身，動必順理，無欲無求，無爲無¶
<pb:CK-KZ_JY052_01p004b>¶
　執，順理自然，不妄改作，所以不言而民信，不怒而民畏，無爲¶
　而民治，其爲道也，如斯而已。觀夫五千文之道，誠不外乎是¶
　矣。其曰爲無爲，則無不治，其曰愛民治國，能無爲乎，其曰治¶
　大國若烹小鮮，其曰以政治國。其曰道常無爲，不欲以靜，天¶
　下將自正。其曰我無爲，而民自化。我好靜，而民自正。我無事，¶
　而民自富。我無欲，而民自樸。其曰以智治國，國之賊。不以智¶
　治國，國之福。其曰取天下常以無事，有事不足以取天下。其¶
　曰淸靜爲天下正。此老子之道極深研幾，聖人南面之術也。¶
　若孔子者，世之博大聖人，一見老子言禮之要，歎之猶龍。而¶
　孟子泰山巖巖之儒，不容纎惡亂於世。吾見其拒楊墨，闢邪¶
<pb:CK-KZ_JY052_01p005a>¶
　說，排儀秦，正王化，終無一言及於老子者。故知五千文，孟子¶
　雖未嘗譽其，亦莫能詆也。所以司馬公論大道，先黃老而後¶
　六經。吳筠嘗曰：深於道者，無如五千文。是也。劉向曰：老子秉¶
　本執要，淸虛以自守，柔弱以自持，此人君南面之術也。司馬¶
　談言其旨約而易操，事省而功多。鼂文元以爲無爲無事之¶
　中，有至美至樂之意存焉。薛道衡言其率性歸道，以無爲用，¶
　其辭簡而要，其旨深而遠。飛龍成卦，未足比其精微。獲麟筆¶
　削，未能方其顯晦。用之治身，則神淸志靜。以之治國，則返樸¶
　還湻。白居易言其欲使世情儉樸，時俗淸和，莫先於體黃老。¶
　昔宓賤得之，故不下堂，而單父之民化。汲黯得之，故不出閣，¶
<pb:CK-KZ_JY052_01p005b>¶
　而東海之政成。歐陽文忠言老氏之書，雖若虛無，而於治人¶
　之術至矣。雖聖人南面之治，不可易也。蘇文忠言老子以淸¶
　虛無爲爲宗，虛明應物爲用，以慈儉不爭爲行，合於易何思¶
　何慮。又言稽首周朝，李老君雲連山水水連雲，欲得是非非¶
　不得，五千言外更無文。蘇頴濱居頴川，十年註此經，四復刪¶
　改，以爲聖人之言，非一讀所能了。每有所得，不敢以前說爲¶
　是。今老矣，是以爲足。嘗有詩云：近存八十一章註，從道老聃¶
　門下人。錄錄者莫測也。其孫籕記公遺言云：公爲籕講老子¶
　數篇，曰高出於孟子二三等耳。又云：至道無如五千文。愓龜¶
　山言老子以自然爲宗，謂之不作可也。又云：私意去盡，然後¶
<pb:CK-KZ_JY052_01p006a>¶
　可以應世。老子云：公乃王。李延平云：老子之書，雖未嘗譽，亦¶
　未能毁。毁之，則淸靜爲天下王之說，其可毀乎。吕希哲嘗大¶
　書治人事天莫若嗇，於坐前壁上。云言修養家以此爲養身¶
　要術，然事事保謹，常令有餘，持身保家，安邦之道，不越於此，¶
　不止養身也。陳忠肅云：老子言天下神器，不可爲也。爲者敗¶
　之。又言治大國若烹小鮮。夫烹小魚，無所事於煩也。制水火¶
　之齊以熟之而已。大舜無爲而治，不以此歟。黃荗才言老子¶
　之道，將以乘雲氣，而上撓無極，俯視乎八荒之外。人間事物，¶
　不足以攖其心。若數君子者，皆世之明卿達儒，葢其實所有，¶
　見五千文之旨也。所以曹參學漢文用之，而海内富庶，天下¶
<pb:CK-KZ_JY052_01p006b>¶
　至今稱之也。宋太宗語近臣曰：朕讀老子，至佳兵不祥之器，¶
　聖人不得已而用之，未嘗不三復以爲規戒。晉王沂公請校¶
　三館道經，上因言其書不如老子五千文，淸靜而簡要。張知¶
　白曰：陛下留意於此，乃治國無爲之術也。或曰晉尙淸虛，而¶
　江左日削。文中子曰：淸虛長而晉室亂，非老子之罪。蓋晉人¶
　不得其要，而昧其所長也。薛考功蕙曰：晉人尙淸虛而廢實¶
　行，嗜放達而遺名教，故天下亂也。老子所謂棄仁義者，將以¶
　宗道德也。老子所謂絶禮法者，將以反忠信也。吾見晉人棄¶
　仁義，而不見其宗道德。吾見其絶禮法，而不見其反忠信。大¶
　抵務名高，溺宴安，急權利，好聲技，其貪鄙媮薄之情極矣。欲¶
<pb:CK-KZ_JY052_01p007a>¶
　其不亂，難矣哉。若老子之言曰：太白若辱，務名高乎。强行有¶
　志，溺宴安乎。少私寡欲，急權利乎。不見可欲，好聲技乎。若畏¶
　四鄰，嗜放達乎。多言數窮，尙淸談乎。以此觀之，則晉人之行，¶
　與老子之言，方圓黑白，不相入矣，有何祖述老子之道哉。(一¶
　淸)遯跡太和，潛身巖穴，越𡻕窮經，深有感於斯文。故知五千¶
　文之旨，在於收斂事物之紛散，而歸於敦樸之純一，無爲而¶
　無不爲，以復體性之自然也。旨哉矣玄深矣，誠爲眾妙之門¶
　矣。豈止於修身復性長生久視而巳哉。若以其道，舉之於政，¶
　内以修身，外以治國，以無私應世，以無爲治心，以無心待物，¶
　以無事治民，以不戰爲策命諸將，以省刑息事敕百司，則下¶
<pb:CK-KZ_JY052_01p007b>¶
　民自然觀感興起。不數載間，其民湻湻，其俗樸樸，則羲軒之¶
　化復行，唐虞之治可覬。比隆禹文，銖視湯武，湻樸之風重見，¶
　聖人大體復明。上古聖王以道治天下，何有以加於此哉。百¶
　世之下，有同志同氣者，亦將有感於吾言，信夫。¶
余自蚤𡻕知學，長討玄章。雖則志慕淸虛，心猶惑妄。雖則心存¶
　至道，意未釋然。竟日縈縈，終宵擾擾，自知幻緣繫縛，情見難¶
　忘。於是戴黃冠，披鶴𣰉，東遊兩浙，遍厯三吳，忽憶母老，遂幡¶
　然歸。未幾慈幃見背，子亦長成，更厯三四寒暑始壯。𡻕割恩¶
　離俗決志，抵厯終南，自湖陰沂流湘漢，到五當山，閱《道德經》¶
　八十餘家註釋，言多乖劣，罔合經旨，互有得失，罔見全書。余¶
<pb:CK-KZ_JY052_01p008a>¶
　每讀之，輙興歎不已。於是參詳眾論，以利其器，究極玄微，撮¶
　其精要，折衷諸家之說，參之未發，直而註之，目曰《道德釋辭》。¶
　向隱韛中，未敢輕顯。丁酉春御馬監右監承虛玄段公。邂逅¶
　於京師白雲觀中。不數語感合，遂執弟子禮，捐貲命工鋟梓，¶
　以廣其傳。豈偶然哉，皆宿世之因也。故敘其事以誌之。¶
萬厯丁酉季夏望日體物道人岫雲王一淸敘。¶
¶	
