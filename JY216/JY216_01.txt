#-*- mode: org; -*-
#+TITLE: 丹房奧論
#+DATE: 2011-11-02 10:47:35
#+PROPERTY: kxid KX214
#+PROPERTY: title 丹房奧論
#+PROPERTY: baseedition YP-C
#+PROPERTY: source 重刊道臧輯要考正版
#+PROPERTY: dz DZ0920
#+PROPERTY: id JY216
#+PROPERTY: JUAN 0
#+PROPERTY: JUAN 000
#+PROPERTY: JUAN 000
<pb:CK-KZ_JY216_01p001a>¶
* 丹房奥論序¶
竊謂金丹大藥上全陰陽升降下順物理迎逢聖人所謂格物¶
致知大槩不過子母相生夫婦配偶之理須藉水火無私之力¶
結搆鉛汞二物之精要得眞土擒鉛眞鉛制汞加以手法火候¶
故能超凡入聖返老還童後世學丹之士不識眞土眞鉛不知¶
手法火候惟求世間罕有之草木衒惑於人各述已私妄施工¶
巧迷迷相指白首無成深可歎惜某幼慕清高樂聞至道求師¶
訪友未造玄機後因天禧戊午宦遊金陵遇仙師魏君顏眞人¶
第一得傳太清六一紫虛九丹之妙與夫造化口訣遂回至湖¶
湘詣南岳醮謝天眞依訣修持一一可驗信知手法火候不易¶
<pb:CK-KZ_JY216_01p001b>¶
傳之於世遂使後學莫窺端涯(某)不敢私秘敬將師授口訣已¶
試之效集成一帙目之曰丹房奥論得之者不宜輕泄漏慢自¶
當珍藏寶惜觀此若能觸類而長實有益於同志矣天禧四年¶
庚申上元學仙子程了一書¶
¶
¶
¶
¶
¶
¶
<pb:CK-KZ_JY216_01p002a>¶
* 丹房奥論¶
　　　　　　　　　　　　　　　@by學仙子程了一著¶
　　
** 一論眞土凡土¶
土爲天地之中炁功能攅簇五行生育萬物金得土則生木得¶
土則旺水得土則止火得土則息修鍊者無土不可成丹不死¶
此硫黃芽猶農家不耕田而欲得禾難矣故先賢立眞土之說¶
以悟後學可不知之夫八石禀炁於天成形於土其性嗜陰而¶
畏陽遇火則飛莫知所向若經草木煮鍊金石温養留形住質¶
能與天地齊堅日月共久若以㸃化五金制養諸藥皆可成寶¶
此名眞土如磁石石中黃陽起石之類亦可作外匱養藥惟其¶
<pb:CK-KZ_JY216_01p002b>¶
形質頑囂志性愚濁故其功不侔耳¶
　　
** 二論眞鉛凡鉛¶
眞人云眞鉛不與世鉛同修鍊全憑造化工一鼎可藏龍與虎¶
方知宇宙在其中此言眞鉛奥妙世人不知是何物拘泥黃丹¶
韶粉或者鉛中取銀砂中取金謂其元炁未散認作眞鉛去道¶
遠矣眞鉛即水銀一味更無餘物須是不經母氣入眞土匱温¶
養日久遇火成質鉟韛不折分耗其功可以起死回生返童還¶
老瓦礫遇之立成至寶此名眞鉛乃五金之母還丹之祖黑鉛¶
再爲藥中之害若用非其法則諸藥隨成懦質竟爲棄物尤難¶
改制修丹之士深宜察焉¶
<pb:CK-KZ_JY216_01p003a>¶
　　
** 三論眞汞凡汞¶
按八石本草云朱砂乃陰中金液與離宫所交之炁下降入地¶
結汞而成借南方爲體所以眞人取砂中之汞鍊而爲丹其謌¶
曰抽爲砂中汞還燒汞作砂胎中受五彩火裏現黃芽此之謂¶
也夫大丹以眞汞爲先者經云萬般修行先要伏心萬般修鍊¶
先要伏汞蓋汞人不究根源妄求配合硫黃雖可爲靈砂及者¶
水銀也即朱砂所岀仙經所謂眞汞者世其還返則便踈虞此¶
葛真人所謂但能求赤髓之意砂中汞是也今修鍊之家又不¶
能考究朱砂受氣之深淺夫天地五行之炁鍾於山川秀發之¶
地爲金爲玉爲瑞草爲醴泉朱砂之與水銀尤爲天地精英之¶
<pb:CK-KZ_JY216_01p003b>¶
炁結聚而成也若以受年月日計之則相去又遠經中眞液與¶
離宫之炁千餘年聚爲水銀又壹千年結爲朱砂如松脂入地¶
千年化爲琥珀之類是也若取凡汞爲用則何以到同體乎蓋¶
凡之與眞相去千百年之遠則運幾周而可以足其炁數以是¶
言之其差可知矣¶
　　
** 四論三砂¶
大凡制汞成寶須要子母留戀夫婦歡合方能成丹舍此而求¶
不可汞以硫爲夫金銀爲母得硫則堅得金銀則實夫婦子母¶
之道存焉子母尚義時乎可離夫婦尚情理不可去所以朱靈¶
二砂雖出處不同俱是硫汞配合成體得全夫婦之道若經神¶
<pb:CK-KZ_JY216_01p004a>¶
草煮煅縱無靈藥制鍊但得鹽礬硝鵬及磁石石中黃等頑石¶
匱養便能住火成汁惟不能成寶耳如受母炁亦可到家母砂¶
乃母汞交結而成經草木鹽礬醋等煮之則堅用梅核石蓮毬¶
煅便可乘槌若遇大火坯治則汞走而母僅存蓋因母體遇火¶
先燥逼汞逃去非徒無益而又害之近世學丹之士不知所自¶
但以母砂爲㨗徑理入玄微誠難措論夫水銀成寶則與糝制¶
同功故母砂須得真鉛等靈匱制養或作貼身煅鍊眞死可過¶
大冶不拆謂之倚母糝制雖得眞死匱温養若非至神至虛之¶
藥一坏一拆母子仍舊分離亦復何用今人或以草死朱砂及¶
丹養二砂二砂作母砂貼身入梅核固煅稍能住得半錢一銖¶
<pb:CK-KZ_JY216_01p004b>¶
便謂之母砂成寶殊不知所住者二砂中之翻身汞耳非母砂¶
汞也然感氣砂雖借母炁而成體不爲母所拘禦得以自如見¶
火未便飛走若用草藥煮堅須入水火鼎養煅令受得火力再¶
入靈匱温養返易成功機緘盡露學丹者須踐履而後知之¶
　　
** 五論三黃¶
凡修鍊三黃須當知藥性火候苟不究其藥性之緩急火候之¶
輕重悉成灰燼雖悔何及硫內稟純陽火石精氣而成質其性¶
通流內含猛毒見火易飛最難擒制藥品中號爲將軍謂其有¶
削平治亂之功若得神草煮制大火煅之立可眞死惟有猛毒¶
之威不易消滅若便用養諸石反見傷殘猶將軍難制而易死¶
<pb:CK-KZ_JY216_01p005a>¶
雖千載之下凜乎英氣亦不可犯之謂須是進火加養直候脫¶
去黑褐二色隨草變動成眞金色或成朱砂色或成雪白色然¶
後用之大能去邪歸正返滯還情健立陽精消化陰魄雄黃則¶
偏陽而無陰雌黃則偏陰而無陽丹家所謂孤陰寡陽雖易制¶
伏惟難眞死先須用草煑過然後緩緩進火加養死者良然非¶
得𥐼膽死汞等藥不可點化非配合朱砂硫黃不可養物故藥¶
品中以雄黃爲輔佐之官雖能通靈謂其初無全功若不配以¶
諸藥實難獨用直書以記學者識之¶
　　
** 六論三白¶
經云𥐼砂在五金爲賊五金皆畏之附砒粉可通造化又云砒¶
<pb:CK-KZ_JY216_01p005b>¶
霜草伏眞死可以點銅爲銀與粉霜最爲相宜得𥐼相附可成¶
至藥世人謂此不過點化丹陽而已殊不知砒𥐼眞死久養無¶
毒若得母炁鬱蒸亦能轉制諸石及用之匱養膽石雌雄名曰¶
五靈神丹轉白爲黃其功尤大粉霜獨水銀一味借鹽礬硝石¶
搆鍊爲霜丹經稱爲神雪或云佐以草死砒同作丹頭入於神¶
室緩火養死即是眞鉛其功豈秪換骨耶但其體本全陰極難¶
制伏不易眞死若非伏火朱砂不能住質大抵亦須憑母炁而¶
後成去母離陽萬無一可經云粉霜以陰造陰微陽亦無非眞¶
死三黃曰神砂銀等非靈根不能成寶非伏砒不得軟骨非伏¶
𥐼不得軟潤愚因見此說常以粉霜以砒𥐼合胎入四神匱養¶
<pb:CK-KZ_JY216_01p006a>¶
經百餘日用之點化丹陽適然俱成黃金其神靈變化如此豈¶
易度哉¶
　　
** 七論用鉛¶
仙經云用鉛不用鉛卻向鉛中作及至用鉛時用鉛還是錯蓋¶
嘗至此而疑之曰用鉛是錯則不可用須向鉛中作何耶此非¶
神仙謾語乃常人不知其用爾苟得鉛之法何患乎丹之不成¶
學丹者先當明其理而後用之銀由鉛而生鉛銀未分胎之前¶
神炁混成用之匱養水銀等藥則可成功分形之後元炁旣散¶
則鉛爲鉛銀爲銀矣豈可舍銀而求鉛遽欲以鉛而成寶者乎¶
天下甯有是理耶法當鉛三銀四同擣成末再以靈草煑制進¶
<pb:CK-KZ_JY216_01p006b>¶
火養鍊日久令其神炁歸復方可匱養朱靈二砂或作鉛砂入¶
母匱母砂入鉛匱久養而能成寶但非嵗月久遠恐難成就凡¶
八石曾經母匱養過眞死無性再入鉛匱養鍊月餘其功又倍¶
於常矣若見寶之藥亦入鉛匱養煅或用感鉛氣藥作關坯銷¶
庶無耗折之患嗚呼龍居蛇腹母隱子胎物理迎送造化之妙¶
非天下之至神其孰能與於此¶
　　
** 八論用母¶
凡奪天地造化修鍊金丹唯水銀一味而已須假祖炁以全其¶
質猶嬰兒在母胞胎中神炁温養方能成形故喻金銀汞爲母¶
子汞性輕飛隨物感遇不易制伏必先養鍊朱靈二砂爲丹基¶
<pb:CK-KZ_JY216_01p007a>¶
然後制汞成生生變化之道法當靈草煑制火燒不動大鞴作¶
汁胎色不移次入金母温養日久可成大丹如火上燒之猶有¶
光熖蓋是硫炁未死若便用母養鍊則吞汞食母互相吞啖必¶
致耗折母體母身旣虧元炁羸弱豈能長生須要受母炁不吞¶
母爲上有母不靈無母不成即此義也或謂硫不蝕金輙便用¶
金爲母養鍊滿擬可成豈知金至剛汞至柔二炁偏負情不相¶
親徒費嵗月不能成寶所以焦金不入丹砂故朱靈二砂用母¶
必先銀而後庚名爲金筋玉骨若去銀從金不遇明師豈能成¶
就愚得口訣云硫信未伏必先吞汞而後食母每銀四兩入粉¶
霜一兩同研和匀作匱養鍊二砂則硫吞汞炁未竭力已摧矣¶
<pb:CK-KZ_JY216_01p007b>¶
何暇復母耶此爲添子援母又爲姹女抱嬰兒若以金養二砂¶
之理言之金汞雖剛柔不親久久相處亦能情同世之用金養¶
砂者蓋不明金遇火則燥汞見火則飛金汞難以共久精神不¶
交所以無成每金四兩入粉二兩一處研細用養二砂則金欲¶
燥而遽未能燥汞欲飛而遽未能飛得以久處情相親狎何患¶
丹不可成愚悟其理遂歷試之一一果驗但不可輙加大火使¶
汞易爲飛走不能成功宜緩火温養爲妙如無粉霜以母汞結¶
砂爲之亦得還源出母之法入地坑中埋一二日去其火毒金¶
用青鹽捺頭大火一煅銀四兩入水銀一兩黑鉛二兩夜明砂¶
少許同煅後方入爐𤇨[火*(備-亻)]庶無屈折¶
<pb:CK-KZ_JY216_01p008a>¶
　　
** 九論假借¶
古云家有死三黃不用置田莊又云家有眞死砒金銀爛如泥¶
此說固然不明假借其理幽微未易知也世所修鍊者紛然其¶
眞死三黃砒中間豈無一二不能成丹何哉失其假借之道耳¶
燕雀不生鳳狐兎不乳馬若無眞父母所生俱是假今人但得¶
一藥眞死便欲制汞成寶久而無成則歸咎於草之不靈非草¶
之罪蓋不得母炁薰蒸精神不全之故也凡修鍊雌雄硫砒不¶
要十分眞死須是存性先用金母養成其形後用銀母足成其¶
炁然後用此轉養朱砂靈砂粉霜汞牙無母之藥亦可成寶前¶
用母篇朱靈用母法旣言先銀而後金此卻言先金而後銀者¶
<pb:CK-KZ_JY216_01p008b>¶
何蓋取其汞易相親也如硼砂硝𥐼等草伏住火若用銀母養¶
煅亦能制汞藥雖眞死不經母養祗可轉制諸石若欲乾汞成¶
寶不可同日語矣¶
　　
** 十論制轉¶
修鍊者不患爲母之爲難惟患轉制之爲難若明轉制之理則¶
一可成十十可成百生生變化無有窮盡所謂得其一萬事畢¶
豈易爲事哉今人不達斯理恣意揣度盲修瞎鍊至老無知尤¶
可哀憫夫五金八石雖有遞相制伏之說中有可制不可制之¶
道存乎其間經云硫養雄道在同雌養雄各西東又云砂養砂¶
則砂折砂澆汞則砂活若此之內儻非師授雖智過顏閔不可¶
<pb:CK-KZ_JY216_01p009a>¶
得也轉制之法妙在神水華池經云以鉛入汞名曰華池以汞¶
入鉛名曰神水聖人喻眞死之藥爲鉛未死之藥爲汞以鉛制¶
汞則汞形全以汞滋鉛則鉛氣盛彼此相益庶能長生眞人云¶
以神養神出幽入冥以氣補氣壽永天地猶此理也今人卻以¶
鹽礬露水沐浴死藥爲神水華池誠爲可笑所以古聖秘藏不¶
可輕傳於世修鍊之士尤宜細詳凡八石眞死須是添得方能¶
通靈謂其本體曾授藥毒凌持火逼形質枯槁精神疲弊故加¶
入本類添養復其神炁全其形體方可轉制諸石惟朱靈二砂¶
乃硫汞成體勢有偏枯便難變化須當知砂養砂則砂折砂澆¶
汞則砂活之妙雖是二砂眞死若欲養砂澆汞須再用硫黃炒¶
<pb:CK-KZ_JY216_01p009b>¶
過更加草藥煮制進火加養大煅成汁方可匱養生砂及作丹¶
基澆淋芽子凡經三四次必須又依前法用硫制之方能綿遠¶
庶幾不致崩塌或云一黃死眾黃隨一黃不死眾黃飛誠非確¶
論若硫黃眞死可以轉制諸石若雄黃眞死則可轉制雌黃未¶
聞有雌養雄雄能養硫之理世人但知眞死砒可以養粉點骨¶
豈知以此養二黃點庚尤更捷徑所以古有云家有死砒金銀¶
如泥之言粉霜眞死亦與眞鉛同功不可拘泥於點骨學者自¶
宜消息不必形於多言¶
　　
** 十一論澆淋¶
澆淋亦轉制法耳但八石伏火皆可轉制惟有澆淋一法須用¶
<pb:CK-KZ_JY216_01p010a>¶
朱靈二砂草伏住火入母養令眞死作汁可以成寶再加母力¶
久久養鍊使其精神充備根本堅固立爲丹基庶得母壯子靈¶
可以長生倘制度之不合温養之未成或獨善猶且未可又安¶
能兼善哉今人不明此道惟只計較縻費祗誇母少爲奇殊不¶
知所用各有法度若屑屑如此非惟無益亦且徒枉前功若欲¶
二砂作丹基須是多多換易新母養過取出添硫炒制以不粘¶
銚爲度再以元草汁煑過仍用滴炒入水火鼎內大煅成汁每¶
丹基四兩初次澆汞四兩或二兩其砂乾渴汞不成芽至七日¶
或半月啟合又澆汞二兩或三兩或一兩方成芽矣如此澆至¶
三次或四次看其形勢如何或如龍蟠虎踞或如鸞飛鳳舞或¶
<pb:CK-KZ_JY216_01p010b>¶
如瓊林玉樹如此形狀皆爲吉兆若見如塚墓之象及油汞過¶
多則是丹基力竭矣急抽去芽子取丹基再如前用硫制過其¶
芽子若有四兩抽砂中眞汞一兩同研如粉亦用硫黃煮過更¶
加些小母片及生雌雄少許依本法封固再入爐養火則汞又¶
復起成靈芽澆及七次與九次須以生砂代汞入之此名七返¶
九還如此積至一斤取芽又入砂中汞四兩及生雌雄少許再¶
以硫黃白水同煑三五伏以銀二十四兩作神室納芽於其中¶
入眞土等匱養鍊三七日或五七日或七七日芽俱成寶取出¶
分作五處入水火鼎大煅作陀則又成五匱丹基仍依前法澆¶
汞生生化化其道無窮古仙所謂子生孫孫又生孫也到此地¶
<pb:CK-KZ_JY216_01p011a>¶
步脫胎在此矣變化在此矣糝制在此矣世人不見亦不識借¶
問何時得到家學者不可視爲泛常更宜加意於此¶
　　
** 十二論點化¶
刀圭入口換骨成仙錙銖入質易賤爲貴非丹頭之至靈造化¶
之至妙何由竟灌漑於骨髓哉此乃移神易氣之道猶世之染¶
法非透骨藥及諸礬不能成其妙用然汞眞死皆可點銅爲銀¶
何故先賢惟以粉霜爲點銅之上藥蓋其間曾受礬氣故也若¶
以朱砂靈砂母砂粉霜之類點銅先須用點銅砒同砂一時每¶
一兩丹頭用砒三錢或用貳錢者然後將丹頭砒與銅珠相拌¶
同崑崙紙數重包褁裝在甘鍋內上面下藥關實築須用濕炭¶
<pb:CK-KZ_JY216_01p011b>¶
頂火坯之熟搧二三千鞴慎勿觸動常令頂火實少歇再搧一¶
二千下提出爐候冷破鍋取之其物成一陀在鍋底如有黑色¶
再用鉛煎不可用硝提如欲點銀成金非砒𥐼膽礬不能透骨¶
非雌雄二黃非曾空二青不能正色非點聖銀不能成至道有¶
此數理若非眞土眞鉛匱養成諸藥不可爲也舉世皆知砒粉¶
可以點骨豈謂砒粉匱養雌雄膽𥐼曾空二青點庚尤妙或點¶
化凡銀須用藥瘦其本體然後結成丹砂和丹頭同乳成粉入¶
鼎裝頓封固逼去水銀加以大火一煅取入爐鞴冶成至寶矣¶
靈丹若就雖瓦礫亦可成金非苦酒苦醋金鹽玉豉煑鍊不能¶
成也此理玄微不傳于世學者亦當知之¶
<pb:CK-KZ_JY216_01p012a>¶
　　
** 十三論灰霜¶
灰霜乃草木之精液味鹹惟毒殘賊五金丹竈家所以多不敢¶
用若以煑鍊八石立能拒火功力甚大苟得手法去盡鹹味加¶
火久養是化藥成水若得如此則藥死矣切不可棄亦可變通¶
縁其毒炁能透金石用之煑制多懷經云不見其形方爲眞死¶
蓋謂此也急用藥水傾入淨器中澄定十餘日候其上清下濁¶
逼取上清水煎熬成霜取下濁底乃藥也熬乾入合裝制以熬¶
成霜捺頭養火七日或十四日藥眞死矣再用研細用沸湯陶¶
化攪匀又入淨器中澄定藥若墜底又逼去上清水不用再換¶
湯澄之澄時須是緩性爲之不然藥隨水去直待去得鹹味盡¶
<pb:CK-KZ_JY216_01p012b>¶
大火久鍊此藥方靈用之轉制諸石可爲至藥齊功不可以爲¶
灰霜而忽之余試之有信乎葛玄所言灰霜最爲下法諸藥見¶
爲厭死若得變轉亦成上法非謬言也惟硝硼𥐼礬用此煑制¶
者切不可用¶
　　
** 十四論煙煤¶
煙煤乃草木之神炁丹竈家亦多用此緣其精神不足制養諸¶
石未見全功若用本草煑鍊過卻以煙煤捺頭入爐温養方能¶
伏火如獨用此不可成也余親試有驗書以記之¶
　　
** 十五論作虀¶
凡用草煮制諸石皆以新草汁爲良安知一草制一藥若非有¶
<pb:CK-KZ_JY216_01p013a>¶
毒其藥不死人視之雖不見其毒藥視之即有毒矣先賢恐草¶
毒傷殘藥性不能通靈故立作虀之訣法當用草絞自然汁置¶
淨器中用紙蒙蓋春秋三日夏二日冬五日然後逼取上清水¶
煑藥庶幾藥性不受傷殘則有全功試之可効¶
　　
** 十六論裝制¶
大法爲丹裝制手法最爲要緊倘不明此須有眞鉛眞土等匱¶
則子母混雜新舊相參孰是孰非莫可考究故轉制之道以裝¶
制爲先且如八石匱養諸藥若砒𥐼三黃等作汁之藥秪可築¶
在合底用死匱藥捺頭封固養火若言鋪底蓋頭栽蓮等名狀¶
此特言養靈砂朱砂母砂之法也凡養母砂亦須用梅核石蓮¶
<pb:CK-KZ_JY216_01p013b>¶
橡斗藥葫蘆等固定方可入匱温養倘非如此終有所失又如¶
眞土眞鉛養三砂如硫匱須用生硫貼身朱匱須用生朱貼身¶
惟四神三黃眞鉛等匱須用粉霜貼身各以其類貼之中存類¶
死之理此雖是瑣碎之語苟不知蹊徑未可圖也¶
¶
¶
¶
¶
¶
¶
