#-*- mode: org; -*-
#+EXPORT_ID: JY134
#+TITLE:文始眞經 Wenshi Zhenjing
#+WITNESS: CK-KZ JYE
#+BASEEDITION: YP
<pb:CK-KZ_JY134_01p001a>¶
* 序¶
夫道本無名。《老子》曰：『有物混成，先天地生。吾不知其名，强名曰¶
道。』旣曰無名，而不知其名矣，則不可以言言也。如是則聖人於¶
道，惟當不立言，不立文字。然聖人欲曉天下後世，苟不强立其¶
名以述其實，則所謂道者將絕，學而無傳矣。關令尹望雲氣，以¶
候老子出關，邀而畱之，師其道而請立言，以惠天下後世。則聖¶
人慈愍後學之心至矣。及乎得老子之道，傳五千言之後，乃述¶
是書以曉天下後世，而露五千言之所未述之旨。然是道也，不¶
可名言之道也。而是書也，所述無言之言也。則其言豈可以百¶
家窺哉？宜乎。莊子聞其風而悅之，自以其學出。觀是書首篇之¶
<pb:CK-KZ_JY134_01p001b>¶
言，似發明五千言之旨，而爲《道德經》作傳也。學者當與《道德經》¶
參觀之，庶幾心釋神悟於是書矣。若夫因是書感悟之後，而復¶
隨世俗一曲之士，輕生誣謗，不生恭敬，侮聖人之言，則其人本¶
以心之神靈者悟是書之旨，必復爲心之不神不靈者昧其性¶
天，而隨失其悟矣。是書之靈，必至如是。讀是書者，可不若葛稚¶
川愛之、誦之、藏之、拜之哉？有宋寶祐二年，𡻕在甲寅，重陽日，抱¶
一子陳顯微字道焚香再拜謹序。¶
¶	
<pb:CK-KZ_JY134_02p002a>¶
* 序¶
右《新書》著，定關尹子九篇。護左都水使者光祿大夫臣劉向言，¶
所校中秘書《關尹子》九篇。臣向校讐太常存七篇。臣向本九篇。¶
臣向輙除錯不可考，增闕斷續者九篇成，皆殺靑可繕寫。關尹¶
子名喜，號關尹子，或曰關令子，隱德行，人易之。嘗請老子著《道¶
德經》上下篇。列禦寇莊周皆稱道家，書篇皆寓名有章，章首皆¶
『關尹子曰』四字。篇篇序異，章章義異。其旨同辭，與老列莊異；其¶
歸同渾質崖戾，汪洋大肆。然有式則使人冷冷輕輕，不使人狂。¶
蓋公授曹相國參，曹相國薨，書葬。至孝武皇帝時，有方士來，以¶
七篇上。上以仙處之。淮南王安好道聚書，有此不出。臣向父德¶
<pb:CK-KZ_JY134_02p002b>¶
因治淮南王事得之。臣向幼妤焉。寂士淸人，能重愛黃老，淸靜¶
不可闕。臣向昧死上。永始二年八月庚子護左都水使者光祿¶
大夫臣向謹進上¶
¶	
<pb:CK-KZ_JY134_03p003a>¶
* 序¶
洪體存蒿艾之質，偶好喬松之夀，知道之士雖微賤必親也，雖¶
夷狄必貴也。後遇鄭君思遠，鄭君多玉笈瓊笥之書，服餌開我¶
以至道之良藥，呼吸洗我以紫淸之上味。後屬洪以尹眞人文¶
始經九篇。洪愛之、誦之、藏之、拜之。宇者，道也。柱者，建天地也。極¶
者，尊聖人也。符者，精神魂魄也。鑑者，心也。匕者，食也。釡者，化也。¶
籌者，物也。藥者，雜治也。洪每味之冷冷然，若躡飛葉而遊乎天¶
地之混溟，茫茫乎若履橫杖而浮乎大海之渺漠，超若處金碧¶
琳琅之居，森若握鬼魅神姦之印，倏若飄鸞鶴，怒若鬬虎兕，淸¶
若浴碧，慘若夢紅。擒縱大道，渾淪至理。方士不能到，先儒未嘗¶
<pb:CK-KZ_JY134_03p003b>¶
言。可仰而不可攀，可玩而不可執，可鑒而不可思，可符而不可¶
言。其忘物遺世者之所言乎？其絕跡去智者之所言乎？其同陰¶
陽而冥彼此者之所言乎？何如此之尊高？何如此之廣大？又何¶
如此之簡易也？洪親受之。咸和二年五月朔丹陽葛洪稚川序¶
¶	
<pb:CK-KZ_JY134_04p004a>¶
* 　　總序¶
　抱一子曰：宇者，盡四方上下之稱也。故以一宇冠篇首，謂無¶
　是宇則無安身立命之地，道則遍四方上下，無不在焉。無是¶
　道，則天地造化或幾乎廢矣。故一宇者，道也。宇旣立，不可無¶
　柱，故以二柱次之。柱者，建天地也。天地定位，聖人居中。聖人¶
　者，道之體也。聖人建中立極，故以三極次之。三才旣立，四象¶
　位焉，故以四符次之。符者，契神之物，故爲精神魂魄。五居數¶
　之中心，居人之中，故以五鑑居中，以明眞心能照也。然無形¶
　則心無所寓，故以六七次之。七者，食也。食以養形，故形食一¶
　體。形久則化，故以七釡次之。釡者，變化萬物之器也。釡中不¶
<pb:CK-KZ_JY134_04p004b>¶
　可無物，故以八籌次之。籌者，物也。物物可爲藥，藥可以雜治，¶
　故以九藥終之。九者(出列子)，究也，盡也，物至於爲藥，功用極矣。然藥¶
　之功復能活人，有復生之理，以明萬物皆具是氣是性，可以¶
　生物不逐形盡也，故以藥終焉。凡九篇共一百七十章。¶
¶	
<pb:CK-KZ_JY134_05p001a>¶
@fw1重刋道藏輯要¶
* 　文始眞經¶
周文始眞人關令尹喜著¶
　　　　　　　　　　　　　　宋抱一子陳顯微解¶
** 　　一宇篇(宇者道也)　　　　　　　　凡二十八章¶

非有道不可言，不可言卽道，非有道不可思，不可思卽道。天物¶
怒流，人事錯錯然，若若乎回也，戞戞乎鬬也，勿勿乎似而非也。¶
而爭之，而介之，而哯之，而嘖之，而去之，而要之。言之如吹影，思¶
之如鏤塵。聖智造迷，鬼神不識。惟不可爲，不可致，不可測，不可¶
分，故曰天曰命曰神曰玄，合曰道。¶
<pb:CK-KZ_JY134_05p001b>¶

　《老子》曰：『道可道，非常道。名可名，非常名。』世之學者罕見關尹¶
　子書，而多以百家之言及臆說解之，愈不能明老子之旨。關¶
　尹謂：『使有道不可言，則道與言爲二。惟不可言，卽道則言，與¶
　道爲一。』學者驟觀『非有道不可言』，多誤認爲有道可言。若有¶
　道可言，則當云『有道非不可言』，不曰『非有道不可言』也。今曰¶
　『非有道不可言』，不可言卽道，是則飜老子之言，以明老子言¶
　外之旨也。此言飜之則曰『非有道不可道，不可道卽道』。旣飜¶
　出『不可道卽道』，則飜出『道可道，非道』矣。道可道非道，卽是老¶
　子『道可道，非常道』也。或者猶疑可道爲口道之道，愚又飜經¶
　言以曉之曰：『如曰「空可空，非眞空」，使其可空，卽是有物窒而¶
<pb:CK-KZ_JY134_05p002a>¶
　不空之處，豈謂之眞空乎？知空可空，非眞空』，則知『道可道，非¶
　常道』矣。或者喻曰如心，心如性，性皆可用，功以人爲，而道獨¶
　不可以人爲，故不可以道。道也向非飜言外之旨，吾終世不¶
　能明老子之經旨矣。世人又多被常字轉了，將謂老子有非¶
　常之道。然老子立此常字者，政恐世人疑吾所謂道有異乎¶
　人也。殊不知此乃通天下之常道爾。猶强名曰道者，通天下¶
　之常名爾。是道也，通天徹地，亘古亘今，無往而不在，纔開口¶
　言則去道遠矣，故曰二也，纔指此强名之名爲可名，則非名¶
　矣。惟不可名，故假常名强名之，猶曰非有名不可名，不可名¶
　卽名也。是則不可言卽道，不可名卽名。卽老子『可道則非常¶
<pb:CK-KZ_JY134_05p002b>¶
　道，可名則非常名』之意也。然則老子大聖人也，其言如天之¶
　不言之言，非有大聖人，如關尹子者，[田*夀]能復以不言之言發¶
　明其言外之旨哉。然關尹子旣發明不可名言之旨矣，又恐¶
　世人謂道不可名言，則可以思而得之，故又曰『非有道不可¶
　思，不可思卽道』，與上意同。噫可，言可思，皆人也。不可言不可¶
　思，皆天也。然則人與天果可以異觀乎？曰：『人皆可曰天。然則¶
　人與天果可以同觀乎？』曰：『天物怒流，人事錯錯，有相若而回¶
　者，有相戞而鬬者，有相勿而似而非者，或爭而日以心鬬，或¶
　介而不交於物，或哯而呵叱之，或嘖而呼喚之，或去而離之，¶
　或要而合之，天物人事，不齊如此，豈可以同觀哉？今欲以人¶
<pb:CK-KZ_JY134_05p003a>¶
　之言思及之，譬如吹影鏤塵，徒勞心耳。是道也，聖智造之猶¶
　迷，鬼神測之不識，惟其不可爲，故曰『天不可致』，故曰『命不可¶
　測』，故曰『神不可分』，故曰『玄』，合是四者，强名曰道。¶

無一物非天，無一物非命，無一物非神，無一物非玄。物旣如此，¶
人豈不然。人皆可曰天，人皆可曰神，人皆可致命通玄。不可彼¶
天此非天，彼神此非神，彼命此非命，彼玄此非玄。是以善吾道¶
者，卽一物中，知天盡神，致命造玄。學之，狥異名，析同實。得之，契¶
同實，忘異名。¶

　老子言道，繼之以『常無欲以觀其妙，常有欲以觀其徼，同謂¶
　之玄，玄之又玄，眾妙之門。』關尹子恐學者狥異名，析同實，而¶
<pb:CK-KZ_JY134_05p003b>¶
　並以天命神玄四者異觀之，故於此章重言。卽一物中可以¶
　知天盡神致命造玄，物物皆然，人人本具，不可『彼天此非天，¶
　彼神此非神，彼命此非命，彼玄此非玄』也。是則或曰妙，或曰¶
　微，或曰玄，亦物物皆然，人人本具。惟得之者契其同有之實，¶
　忘其異謂之名，至於玄之又玄，可以入道矣。¶

觀道者如觀水，以觀沼爲未足，則之河之江之海，曰水至也，殊¶
不知我之津液涎淚皆水。¶

　觀道如觀水，則我與水爲二矣。所觀愈大，所歧愈遠。反照回¶
　光，則吾身自有沼河江海也。今之津液涎淚皆水，非吾身中¶
　之沼河江海之發見者乎？昧者不知耳。¶
<pb:CK-KZ_JY134_05p004a>¶

道無人，聖人不見甲是道乙非道。道無我，聖人不見已進道已¶
退道。以不有道，故不無道；以不得道，故不失道。¶

　有人則我與人爲二，有我則我與道爲二。我不可有，道可有¶
　乎？我不可得，道可得乎？惟不有我者，然後能不無我。惟不得¶
　我者，然後能不失我。不有不無，不得不失，豈如事物之有成¶
　壞得喪哉？彼自執有所得者，烏足以語此。¶

不知道妄意卜者，如射覆盂。高之，存金存玉；中之，存角存羽；卑¶
之，存瓦存石。是乎，非是乎，惟置物者知之。¶

　使置物者不置物於覆盂之下，則徒勞射覆者卜度矣。是則¶
　甲置物而乙射覆爲兩人矣。今也甲自置之，而甲自射之，而¶
<pb:CK-KZ_JY134_05p004b>¶
　不知所置何物，何邪？以物欲爲盂，以識陰爲覆，雖有大智力，¶
　亦不能射此覆盂，而悟其置也。何則併置之時忘之矣？自疑¶
　以爲他人置之，而我射之。卜度終身，而不能得。一旦揭去物¶
　欲之盂，破除識陰之覆，而見其所置之物，方悟置之者非他¶
　人。而前曰存金存玉，存角存羽，存瓦存石之想，皆妄意也。噫，¶
　覆盂之下，果何物耶？學者毋以爲未嘗置而昧之。¶

一陶能作萬器，終無有一器能作陶者能害陶者。一道能作萬¶
物，終無有一物能作道者能害道者。¶

　謂之器矣，焉能作陶，焉能害陶？謂之物矣，焉能作道，焉能害¶
　道？然器不作陶，謂之非陶則不可。物不作道，謂之非道則不¶
<pb:CK-KZ_JY134_05p005a>¶
　可。況器不能害陶，而害陶者必器。物不能害道，而害道者必¶
　物。然器存則陶存，物在則道在。去是器則陶安在哉？亡是物¶
　則道安在哉？果能去是器乎？器成無盡。果能亡是物乎？物生¶
　無窮。惟不器器，謂之善陶。惟不物物，謂之善道。善陶者陶乎¶
　陶，善道者道乎道。陶乎陶者不知其陶，道乎道者不知其道。¶
　不知其陶者無器可作，不知其道者無物可成。器乎？物乎？陶¶
　乎？道乎？¶

道茫茫而無知乎，心儻儻而無覊乎，物迭迭而無非乎。電之逸¶
乎，沙之飛乎。聖人以知心一物一道一。三者又合爲一，不以一¶
格不一，不以不一害一。¶
<pb:CK-KZ_JY134_05p005b>¶

　見物便見心，無物心不現。見心便見道，無心道不見。或曰：『先¶
　達以無心是道，其說非乎？』又曰：『無心猶隔一重關，其說信乎？』¶
　曰：『見物便見心時，汝領會否？』曰：『會』曰：『無物心不現時，心安在¶
　哉？或者茫然自失，他日復問。』曰：『心可見乎？』曰：『心不可見，孰可¶
　見？』曰：『道可見乎？』曰：『汝以爲道與心一乎？二乎？』曰：『心與道可一¶
　矣，物可與道與心一乎？』曰：『汝欲以不一者害一乎？或者唯唯¶
　而退。』¶

以盆爲沼，以石爲島，魚環游之，不知其幾千萬里而不窮也。夫¶
何故？水無源無歸。聖人之道，本無首，末無尾，所以應物不窮。¶

　有首有尾者應物易窮，無本無末者應物不窮。《傳》曰：『如循環¶
<pb:CK-KZ_JY134_05p006a>¶
　之無端，孰能窮之哉？嘗疑夫太素之先有太始，太始之先有¶
　太初，是則道未嘗無本末也。太素者，質之始。太始者，形之始。¶
　太初者，氣之始。人能反本還源，自太素以至太初，如上百尺¶
　竿頭至矣，盡矣，不可以復上矣。殊不知太初之外，更有所謂¶
　太易焉。太易者，未見氣也。是猶向百尺竿頭，更進一步。方見¶
　太易無首無尾，無源無歸，莫知所終，莫知所始者矣。雖然學¶
　者向百尺竿頭，如何進步？¶

無愛道，愛者水也；無觀道，觀者火也；無逐道，逐者木也；無言道，¶
言者金也；無思道，思者土也。惟聖人不離本情而登大道。心旣¶
未萌，道亦假之。¶
<pb:CK-KZ_JY134_05p006b>¶

　愛、觀、逐、言、思五者，出於心，心生則五者皆生，心冥則五者皆¶
　泯。經曰：『五賊在心，施行乎天。』世人有執一端以求道者或以¶
　愛，或以觀，或以逐，或以言，或以思。起心動念，去道愈遠。惟聖¶
　人非不愛也，愛未嘗愛；非不觀也，觀未嘗觀；以至非不逐言¶
　思，而未嘗逐言思。故不離本情而登大道，聖人本情，豈異於¶
　人哉？特心未嘗萌爾。¶

重雲蔽天，江湖黯然，游魚茫然，忽望波明食動，幸賜於天，卽而¶
就之，漁釣斃焉。不知我無我而逐道者亦然。¶

　逐者木也，心已萌也。有心逐道，或遇異景、異物、異祥、異氣、異¶
　光、異明、異見、異趣、異靈、異通，橫執爲道。是猶魚望波明食動，¶
<pb:CK-KZ_JY134_05p007a>¶
　而就之也。惟知我無我則心無心矣，安事逐我？或曰：『進修亦¶
　逐也，精進亦逐也，皆非乎？』曰：『爲學日益，故須精進，進修以成¶
　其德。爲道則日損，損之又損，以至於無爲，無爲無不爲，是名¶
　眞精進。¶

方術(一作方士)之在天下多矣，或尙晦，或尙明，或尙强，或尙弱。執之¶
皆事，不執之皆道。¶

　修眞錬性，圓通覺輪，所尙不同。或觀音聲而尙晦，或曜而尙¶
　明，或運動而尙强，或寂靜而尙弱，是數者皆可以入道。然執¶
　之則非道也，事也。苟不執之，皆可以入道。執不執之間，相去¶
　遠哉。¶
<pb:CK-KZ_JY134_05p007b>¶

道終不可得，彼可得者，名德不名道。道終不可行，彼可行者，名¶
行不名道。聖人以可得可行者，所以善吾生；以不可得不可行¶
者，所以善吾死。¶

　道不可須臾離也，可離非道也。若夫可得可行，則可失可止。¶
　可失可止，則有時而離矣。惟不可得不可行者，須臾不可離。¶
　須臾不可離，則我在無不在是矣。《易》曰：『顯道神德，行道固身。』¶
　道旣顯矣，而德行尤不可不神也。然且不名道有所得者皆¶
　德也，於道有所行者皆行也。所以積德而不敢失德，累行而¶
　不敢失行。功滿三千，大羅爲仙。行滿八百，大羅爲客。此皆以¶
　可得可行者善吾生也。若夫不可得不可行者，安有所謂生，¶
<pb:CK-KZ_JY134_05p008a>¶
　安有所謂死哉？此所以善吾死也。¶

聞道之後，有所爲有所執者，所以之人，無所爲無所執者，所以¶
之天。爲者必敗，執者必失。故聞道於朝，可死於夕。¶

　道果可聞乎？聞於心而不聞於耳。道果可傳乎？傳於天而不¶
　傳於人。天其可有所爲有所執乎？故爲者必敗，執者必失，皆¶
　人也。以是知朝不聞道於天，則人不眞死於夕。¶

一情冥爲聖人，一情善爲賢人，一情惡爲小人。一情冥者，自有¶
之無，不可得而示。一情善惡者，自無起有，不可得而秘。一情善¶
惡爲有知，惟動物有之，一情冥者爲無知。溥天之下，道無不在。¶

　文王之『不識不知』，孔子之『無知』，老子之『能無知乎』，皆聖人之¶
<pb:CK-KZ_JY134_05p008b>¶
　冥情也。自有之無，不可得而名狀。其心蕩蕩乎，豈可得而示¶
　哉？若夫顏孟之仁善，桀跖之暴惡，皆自無起有，昭昭乎不可¶
　得而秘也。一情善惡爲有知，動物皆然。一情冥之爲無知，無¶
　知則與太虛同體矣。故曰：『溥天之下道無不在。』¶

勿以聖人力行不怠，則曰道以勤成；勿以聖人堅守不易，則曰¶
道以執得。聖人力行，猶之發矢，因彼而行，我不自行。聖人堅守，¶
猶之握矢，因彼而守，我不自守。¶

　時行則行，時止則止，聖人初何固必哉？時乎用九，則聖人自¶
　强不息，非勤也，因時而動不容息也。時乎用六，則聖人利永¶
　貞，非執也，因時而靜不容動也。《易》曰：『動靜不失其時，其道光¶
<pb:CK-KZ_JY134_05p009a>¶
　明。』故學道有時節因緣，聖人初何容心於動靜哉？善觀聖人¶
　者，觀其時而已矣。¶

若以言行學識求道，互相展轉，無有得時。知言如泉鳴，知行如¶
禽飛，知學如擷影，知識如計夢，一息不存，道將來契。¶

　言行學識，可以進德修業，不可以求道。捨言行學識四者之¶
　外，孰從而求之哉？善求道者，不卽四者，亦不離四者。知言如¶
　泉鳴，無是非之可辨。知行如禽飛，無善惡之可思。知學如擷¶
　影，無得失之可驗。知識如計夢，無事理之可尋。是則有言忘¶
　言，有行忘行，有學忘學，有識忘識，則幾於道矣。曰：『然則道，可¶
　求乎？』曰：『求則非求也，不求則眞求也。』故曰：『一息不存，道將來¶
<pb:CK-KZ_JY134_05p009b>¶
　契。』¶

以事建物則難，以道棄物則易。天下之物，無不成之難而壞之¶
易。¶

　以事建物，天下之人爭趨之而不憚其難。蓋有爲之功，有可¶
　把捉。成之甚難，而爲之甚易也。以道棄物，天下之人咸畏之¶
　而不知其易。蓋無爲之功，無可把捉。成之甚易，而爲之甚難¶
　也。大而建立世界，次而建邦立國，以至成家立身，莫不積德¶
　累功，日將月就。或經年，或累𡻕，或終身，或積世，不憚勤勞，庶¶
　可希冀，信不易也。至於一行之差，一念之失，一動之非，一事¶
　之誤，則墮壞世界，喪覆邦國，破家亡身，可立而待。故曰：『成之¶
<pb:CK-KZ_JY134_05p010a>¶
　難而壞之易也。』至於懸崖撒手，自肯承當，不假修爲，立地成¶
　道，至易也，非天下至剛至健之大丈夫，孰能與於此。¶

一灼之火能燒萬物，物亡而火何存；一息之道能冥萬物，物亡¶
而道何在。¶

　天下之物皆有形，有形則有我矣。若夫有形而無我者，惟火¶
　爲然，何也？火不自立，附物而現，無我也。使不附於草木金石，¶
　火果安在哉？則是天下無復存火矣。然擊之金石，鑽之竹木，¶
　則火不期至而至矣。火果有乎？火果無乎聖人以火喻道。噫，¶
　善喻哉。¶

人生在世，有生一日死者，有生十年死者，有生百年死者。一日¶
<pb:CK-KZ_JY134_05p010b>¶
死者，如一息得道，十年百年死者，如厯久得道。彼未死者，雖動¶
作昭著，止名爲生，不名爲死。彼未契道者，雖動作昭著，止名爲¶
事，不名爲道。¶

　昔人謂『方生方死，方死方生。』蓋『方生方死』者，生非眞生；『方死¶
　方生』者，死非眞死。今有生一日死者，生果眞生乎？死果眞死¶
　乎？以至十年百年，莫不皆然。何以知其眞死？曰：『動作昭著者¶
　是也。』曰：『孰不動作昭著？』曰：『未死者止名爲生，未契道者止名¶
　爲事而已。』噫，安得眞死者而與之語道哉？¶

不知吾道無言無行，而卽有言有行者求道，忽遇異物，橫執爲¶
道，殊不知捨源求流，無時得源，捨本就末，無時得本。¶
<pb:CK-KZ_JY134_05p011a>¶

　言行可以進德，不可以進道，以言行求道，不惟不可得道，併¶
　與德失之矣。何則彼求道者過於求德，則過用其心。以善言¶
　善行爲不足爲，必求奇言異行以爲跨德入道之蹊，必有異¶
　事契其異言，異物感其異行。學者不悟，橫執爲道，未有不遭¶
　魔攝。如道經佛典所云，豈止無時得源，無時得本而已哉。其¶
　害有不可勝言者矣。¶

習射習御習琴習弈，終無一事可以一息得者，惟道無形無方，¶
故可得之於一息。¶

　世事有爲，用力甚難，而人樂爲。大道無爲，用力甚易，而人不¶
　爲。何則？世事如射、如御、如琴、如弈，有物有法，可師可習，故可¶
<pb:CK-KZ_JY134_05p011b>¶
　漸爲之，非積𡻕累月，不能臻其妙。大道無色、無形、無數、無方，¶
　不可師，不可習，不可漸造之。有彈指頃，立地成道者。或累𡻕¶
　積日不得，或一彈指頃得之，相去遠矣。此無他，有爲之功，與¶
　無爲之功不同也。¶

兩人射相遇，則巧拙見；兩人奕相遇，則勝負見；兩人道相遇，則¶
無可示。無無無可示者，無巧無拙，無勝無負。¶

　孔子見温伯雪子於魯，目擊而道存，無可示者，無可言者。世¶
　有主賓相見，勘辨正邪，以較高下淺深之學者，兩俱失之。安¶
　得兩眼對兩眼者，與之相見而笑哉。¶

吾道如海，有億萬金，投之不見；有億萬石，投之不見；有億萬汙¶
<pb:CK-KZ_JY134_05p012a>¶
穢，投之不見。能運小鰕小魚，能運大鯤大鯨。合眾水而受之，不¶
爲有餘；㪚眾水而分之，不爲不足。¶

　以海喻道，可謂善喻矣。言其體則金石、汙穢、鰕魚、鯤鯨，無所¶
　不納。言其用則合受、分㪚、善利、善藏，無所不周。大哉海乎，大¶
　哉道乎。雖然使海知有一物存畱其中，知有一滴合㪚其中，¶
　則海之爲海殆矣。問海知乎哉？問道知乎哉？¶

吾道如處暗。夫處明者不見暗中一物，而處暗者能見明中區¶
事。¶

　處暗則不見我而見物，不見我則忘我而身隱矣，見物則昭¶
　著而不昧矣。能忘我而昭著，不昧聖人之功也。若夫處明則¶
<pb:CK-KZ_JY134_05p012b>¶
　見我，見我則見明，見明則不見暗中一物。是則眾人熙熙如¶
　春登臺，我形俱顯，寵辱皆驚，昧於倚伏，而不覺不知者矣，奚¶
　取哉？¶

小人之權歸於惡，君子之權歸於善，聖人之權歸於無所得。惟¶
無所得，所以爲道。¶

　人皆有是權，顧所歸何如？爾權者謂無一定之稱也。夫小人¶
　豈一定爲惡耶？能遷就善，則君子矣。君子豈一定爲善耶？苟¶
　造次爲惡，則小人矣。惟聖人權如虛空，歸無所得。學者於不¶
　思善，不思惡之際，而求其權之所歸，亦幾矣。¶

吾道如劒，以刃割物卽利，以手握刃卽傷。¶
<pb:CK-KZ_JY134_05p013a>¶

　人患不達道，達道之人，斷天下之事，無難無易，莫不迎刃而¶
　解。蓋精神剛明，智慧照徹，物來自明，事至自判，不知其所以¶
　然而然也。豈容一毫人力於其間哉？若夫揆吾精神，察吾智¶
　慧，何剛？何明？何照？何徹？是猶以手握刃，不傷者鮮矣。¶

籩不問豆，豆不答籩，瓦不問石，石不答瓦。道不失。問歟答歟，一¶
氣往來，道何在。¶

　道無問，問無應。是則人與人居，道與道會。有問有答，一氣往¶
　來，爾胡不觀諸籩豆瓦石乎？籩與豆，終日講禮，而昧者不覩。¶
　瓦與石，終日談道，而聾者不聽。然則籩之與豆，瓦之與石，有¶
　問有答乎？一氣往來乎？¶
<pb:CK-KZ_JY134_05p013b>¶

仰道者跂，如道者駸，皆知道之事，不知道之道。是以聖人不望¶
道而歉，不恃道而豐，不借道於聖，不賈道於愚。¶

　道不可求也，求之者不得。道不可逐也，逐之者不及。道不可¶
　恃也，恃之者不尊。道不可衒也，衒之者不貴。世之學者，未造¶
　道也。仰而跂之，望而歉然，與夫師而資之，如而駸之，皆求之¶
　逐之者也。旣造道矣。恃之而自豐，衒之而賈愚，皆不尊不貴¶
　者也。是則知道之事，不知道之道，爾於道何有哉？若夫聖人¶
　則不師而得，不逐而及，不恃而有，不衒而貴。前無聖人，後無¶
　愚者，獨往獨來，知我者希，則我貴矣。¶

　朱象先曰：『道妙於不可思不可言。』惟不可思，故無可執。惟不¶
<pb:CK-KZ_JY134_05p014a>¶
　可言，故無可示。是以學道者貴於冥情而無爲。有情有爲，所¶
　以之人也。以言行學識求道者也，捨源求流，捨本求末。是射¶
　御琴弈之類也事也，非道也。無情無爲，所以之天也。因彼而¶
　行，我不自行。因彼而守，我不自守。無人無我，無得無失，契同¶
　實忘，異名謂之知天盡神可也。謂之致命造玄，亦可也。是眞¶
　可以一日死者也。又何所歉而借於聖，又何所恃而賈於愚¶
　哉？箋一宇。¶
¶	
¶	
¶	
<pb:CK-KZ_JY134_05p014b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY134_05p015a>¶
** 　　二柱篇(柱者建天地也)　　　　　　　凡十一章¶

若椀若盂，若瓶若壺，若甕若盎，皆能建天地。兆龜數蓍，破瓦文¶
石，皆能告吉凶。是知天地萬物成理，一物包焉，物物皆包之，各¶
不相借。以我之精，合彼之精。兩精相摶，而神應之。一雌一雄，卵¶
生；一牡一牝，胎生。形者，彼之精；理者，彼之神；愛者，我之精；觀者，¶
我之神。愛爲水，觀爲火。愛執而觀因之爲木，觀存而愛攝之爲¶
金。先想乎一元之氣具乎一物執。愛之以合彼之形，冥觀之以¶
合彼之理，則象存焉。一運之象，周乎太空，自中而升爲天，自中¶
而降爲地。無有升而不降，無有降而不升。升者爲火，降者爲水。¶
欲升而不能升者爲木，欲降而不能降者爲金。木之爲物，鑽之¶
<pb:CK-KZ_JY134_05p015b>¶
得火，絞之得水。金之爲物，擊之得火，鎔之得水。金木者，水火之¶
交也。水爲精爲天，火爲神爲地，木爲魂爲人，金爲魄爲物。運而¶
不已者爲時，包而有在者爲方，惟土終始之，有解之者，有示之¶
者。¶

　天地者，萬物父母也。萬物生於天地，而各具天地之體而微¶
　也。具是體則具是理，雖椀盂瓶盎，皆有天地，龜蓍瓦石，皆存¶
　吉凶。物之無情者尙爾，況氣血有情者乎？況人爲萬物之靈¶
　者乎？精神摶應，形理愛觀，執存因攝，而生生不窮矣。非天下¶
　之至遠，其孰能與於此。人徒知神爲天而精爲地，而不知神¶
　火自地升，精水自天降。欲升不升者爲木爲人，欲降不降者¶
<pb:CK-KZ_JY134_05p016a>¶
　爲金爲物。金木者水火之交，故各具水火之性。運而不已，四¶
　時生焉。包而有在，四方立焉。四時旣生，四方旣立，則大中成¶
　焉。大中成則土爲尊矣。故始之終之，解而分之，示而顯之，皆¶
　中土之功也。自夫大中之氣周乎太空，則天自中而升，地自¶
　中而降，而天地之形分矣。無有升而不降，無有降而不升，自¶
　上下下，自下上上之精神也。故人之髮根在首，而四肢垂下，¶
　魂神自天而降也。草木之根茹在下，而枝莖向上，精魄自地¶
　而升也。禽獸橫生則根亦在尾矣。故雖具血氣之情，而雜金¶
　木之性，五行交雜則蠢動，蟲蟲異禀異根，有不可勝窮者矣。¶

天下之人蓋不可以億兆計，人人之夢各異，夜夜之夢各異。有¶
<pb:CK-KZ_JY134_05p016b>¶
天有地，有人有物，皆思成之，蓋不可以塵計，安知今之天地非¶
有思者乎。¶

　夢中天地人物，與覺時天地人物，有以異乎？無以異乎？皆思¶
　成之乎？非思成之乎？嬰兒未解思念之時，彼見天地人物，亦¶
　不知爲天地人物也。謂之天地人物者，係乎識爾。嬰兒未識¶
　之時，能夢天地人物乎？彼初見之恐亦未識，久而後凝心水¶
　印之夢斯著矣。猶如玉石鱗角之中，有山川星月凝而結秀，¶
　則形狀具存也。然則鱗角有思乎？玉石有思乎知鱗角玉石¶
　之思，則知天地之思矣。¶

心應棗，肝應榆。我通天地，將陰夢水，將晴夢火。天地通我，我與¶
<pb:CK-KZ_JY134_05p017a>¶
天地似契似離，純純各歸。¶

　天地形之大者也，人身形之小者也。自形觀之，則有小大之¶
　辯。自神觀之，則無離契之分。天之日月明暗，卽人之精神盛¶
　衰，豈特『陰夢水，晴夢火』哉？地之五味藥石，卽人之五藏好惡，¶
　豈特『心應棗，肝應榆』哉？我與天地一乎？二乎？同歸乎？各歸乎？¶

天地雖大，有色有形，有數有方。吾有非色非形非數非方，而天¶
天地地者存。¶

　生生者未嘗生，死死者未嘗死。是則天天者非天，地地者非¶
　地也。人徒見有形色數方者謂之天，而不知非形色數方者¶
　能天天。能地地，能生生，能死死也。學者識認得眞體會得實，¶
<pb:CK-KZ_JY134_05p017b>¶
　然後知不可以名言，不可以形似。昔人謂非心非物，離性離¶
　相。寒山子謂之天中之天，亦强名也。何可云謂哉。¶

死胎中者，死卵中者，亦人亦物，天地雖大，彼固不知計。天地者，¶
皆我區識。譬如手不觸刃，刃不傷人。¶

　識識易去識難，稚年一見，皓首不忘，識之粘縳於人，如此可¶
　畏哉。彼死胎中死卵中者，不見天地固矣。然在胎在卵之時，¶
　有識性乎？無識性乎？苟無識性，則胡爲而在胎在卵？然則在¶
　胎在卵之中，果有天地乎？果無天地乎？釋氏以識爲五陰之¶
　最微者，以其難忘也。使無識則不生矣，不生則不中胎卵溼¶
　化之陰矣。今日計有天地者，皆我區識自計之，天地何嘗期¶
<pb:CK-KZ_JY134_05p018a>¶
　人之識哉？故曰『手不觸刃，刃不傷人。』¶

夢中鑑中水中，皆有天地存焉。欲去夢天地者寢不寐，欲去鑑¶
天地者形不照，欲去水天地者盎不汲。彼之有無，在此不在彼。¶
是以聖人不去天地去識。¶

　天地有大恩於人，亦有大盜於人，知其盗則不爲其所盗矣。¶
　天地本不盜人，而人自盜之。何則胸中之天地萬物，始如夢¶
　見中，如鑑照，終凝於神水，至死不能忘其爲盜，豈勝言哉？然¶
　夢因寐，鑑因照，水因汲，汲者取也。夢生於視，視生於取，取生¶
　於識。故曰『不去天地去識』言天地則萬物在其中矣。¶

天非自天，有爲天者；地非自地，有爲地者。譬如屋宇舟車，待人¶
<pb:CK-KZ_JY134_05p018b>¶
而成，彼不自成。知彼有待，知此無待。上不見天，下不見地，内不¶
見我，外不見人。¶

　天不自天，所以天長。地不自地，所以地久。使人不自人，我不¶
　自我，則可以同天地之長久矣。天地果待人而成乎？待人而¶
　成者，成夫人之胸中之天地爾。待固在彼，成不成在我。故不¶
　爲天地者，上不見天，下不見地，内不見我，外不見人。¶

有時者氣，彼非氣者，未嘗有晝夜。有方者形，彼非形者，未嘗有¶
南北。何謂非氣？氣之所自生者如搖箑得風。彼未搖時，非風之¶
氣；彼巳搖時，卽名爲氣。何謂非形？形之所自生者，如鑽木得火。¶
彼未鑽時，非火之形；彼巳鑽時，卽名爲形。¶
<pb:CK-KZ_JY134_05p019a>¶

　氣不能生氣，生氣者非氣也。形不能生形，生形者非形也。或¶
　曰：『氣不能生氣，則不問。敢問形不能生形，則人與萬物以形¶
　生形非乎？』曰：『枯木死屍，亦形也。能生形乎？今人與萬物以形¶
　生形者，蓋有非形者存乎其中。雖金石草木，莫不皆然。故聖¶
　人獨以火而喻之，以明形之最精者，猶若是況形之麄者哉。¶
　非氣者搖動則生氣，非形者鑽磨則生形。氣者天也，有時也，¶
　有晝夜也。形者地也，有方也，有南北也。世有剋時日擇方嚮，¶
　以求生氣生形者焉？知時在天地未判之先，方乃自然南嚮¶
　之位也歟。¶

寒暑温涼之變，如瓦石之類，置之火卽𤍠，置之水卽寒，呵之卽¶
<pb:CK-KZ_JY134_05p019b>¶
温，吸之卽涼。特因外物有去有來，而彼瓦石實無去來。譬如水¶
中之影，有去有來。所謂水者，實無去來。¶

　愚解《參同契》嘗曰：『天地不能晝夜也，以日月往來而爲晝夜。¶
　天地不能寒暑也，以日月遠近而爲寒暑也。』此言寒暑之常¶
　也。若夫盛夏寒風，三冬暴鬱，此不正之氣，非時之風，倏往忽¶
　來，非天地有爲也，客氣往來爾。故曰：『如水中影，有去有來。』所¶
　謂水者，實無去來。¶

衣搖空得風，氣噓物得水，水注水卽鳴，石擊石卽光。知此說者，¶
風雨雷電皆可爲之。蓋風雨雷電皆緣氣而生，而氣緣心生，猶¶
如内想大火，久之覺𤍠，内想大水，久之覺寒。知此說者，天地之¶
<pb:CK-KZ_JY134_05p020a>¶
德皆可同之。¶

　人之精神魂魄，猶天之風雨雷電。風雨雷電出於天，而人且¶
　能爲之，而自已之精神魂魄，豈不能自生、自養、自葆、自鍊乎？¶
　知搖空得風，則鼓吾槖籥，可以生氣。知噓物得水，則胎吾之¶
　氣，可以化精。知注水則鳴，則鍊吾之精，可以制魄。知擊石卽¶
　光，則鍛吾之魄，可以益神。是則觀天之道，執天之行，而陰符¶
　之制在氣，而氣之制在心。想火則𤍠，想水則寒。潛天而天，潛¶
　地而地。千變萬化，無不可爲矣。德同天地信哉。¶

五雲之變，可以卜當年之豐歉；八風之朝，可以卜當時之吉凶。¶
是知休咎災祥，一氣之運耳。渾人我，同天地，而彼私智認而巳¶
<pb:CK-KZ_JY134_05p020b>¶
之。¶

　五雲八風，有災有祥，皆人氣之運，而預見休咎於天地者也。¶
　炁之爲炁，神矣哉，靈矣哉，而昧者不知也。一人感之而五雲¶
　爲之變，八風爲之遷，蓋有至靈至神者存乎其中。如是則曰¶
　人、曰我、曰天、曰地，莫不貫通而私智，認爲已有，安知虛徹靈¶
　通，大同之道哉。¶

天地寓，萬物寓，我寓道寓，苟離於寓，道亦不立。¶

　寓者在巳，無居之謂也。昔人謂人生天地間，如白駒之過隙，¶
　忽然而已，非寓而何？我寓則天地寓。天地非自成，待我天天¶
　地地而成也。故我寓則天地寓，天地寓則萬物寓，我與天地¶
<pb:CK-KZ_JY134_05p021a>¶
　萬物皆寓矣。而道獨不寓而長存焉？則我與道爲二矣。道何¶
　立哉？其人存則其道存，其人亡則其道息。故曰：『苟離於寓，道¶
　亦不立。』¶

　朱象先曰：『天地一形氣也。』若椀、若盂、若瓶，皆天地也。胎中、卵¶
　中、夢中、鏡中、水中，皆天地也。有所以天天地地者，非形非氣，¶
　而寓於形氣；非色非數，而寓於色數；無上無下，而寓於上下；¶
　無内無外，而寓於内外；無人無我，而寓於人我；無去無來，而¶
　寓於去來。故必冥思去識，似契似離，而後可以渾人我，同天¶
　地。箋二柱。¶
¶	
<pb:CK-KZ_JY134_05p021b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY134_05p022a>¶
** 　　三極篇(極者，尊聖人也。)　　　　　　凡二十七章¶

聖人之治天下，不我賢愚，故因人之賢而賢之，因人之愚而愚¶
之。不我是非，故因事之是而是之，因事之非而非之。知古今之¶
大同，故或先古，或先今。知内外之大同，故或先内或先外。天下¶
之物，無得以累之，故本之以謙；天下之物，無得以外之，故含之¶
以虛；天下之物，無得以難之，故行之以易；天下之物，無得以窒¶
之，故變之以權。以此中天下，可以制禮；以此和天下，可以作樂；¶
以此公天下，可以理財；以此周天下，可以禦侮；以此因天下，可¶
以立法；以此觀天下，可以制器。聖人不以一已治天下，而以天¶
下治天下。天下歸功於聖人，聖人任功於天下。所以堯舜禹湯¶
<pb:CK-KZ_JY134_05p022b>¶
之治天下，天下皆曰自然。(老子曰：『功成事遂，百姓皆謂我自然。』此去我字更微。)¶

　天無爲而萬化成，聖人無爲而天下治。聖人何心哉？人徒見¶
　夫制禮作樂，理財禦侮，立法制器，周濟曲成而不遺。將謂聖¶
　人物物思之，事事計之，而以一已之智力，當天下之事物也。¶
　殊不知聖人本之以謙，含之以虛，行之以易，變之以權。因人¶
　之賢而賢之，因人之愚而愚之，因是是之，因非非之。不以古¶
　今而先後其心，不以内外而輕重其事。而以天下治天下也。¶
　天下歸功於聖人，聖人不自以爲功，而任功於天下。是道也，¶
　堯舜禹湯得之，故皆曰自然。¶

天無不覆，有生有殺，而天無愛惡。日無不照，有妍有醜，而日無¶
<pb:CK-KZ_JY134_05p023a>¶
厚薄。¶

　聖人猶天也，物有生殺，天無愛惡。聖人猶日也，物有妍醜，日¶
　無厚薄。是蓋聖人無爲無心之治也。¶

聖人之道天命，非聖人能自道；聖人之德時符，非聖人能自德；¶
聖人之事無爲，非聖人能自事。是以聖人不有道，不有德，不有¶
事。¶

　聖人無我，故道以天命，不自有道也，德以時符，不自有德也，¶
　事以人爲，不自有事也。彼執有道、有德、有事者，庸人爾焉能¶
　忘我哉？¶

聖人知我無我，故同之以仁；知事無我，故權之以義；知心無我，¶
<pb:CK-KZ_JY134_05p023b>¶
故戒之以禮；知識無我，故照之以智；知言無我，故守之以信。¶

　聖人之五常，亦猶眾人之五常。夫豈異於人哉？特眾人之五¶
　常，未能忘我，而聖人之五常，本於無我，此其所以異乎人矣。¶
　仁無我，則同天下之我以爲仁；義無我，則權天下之事以爲¶
　義；禮無我，則戒天下之心以爲禮；智無我，則照天下之識以¶
　爲智；信無我，則守天下之言以爲信。此其所以不可跂及歟。¶

聖人之道，或以仁爲仁，或以義爲仁；或以禮以智以信爲仁。仁¶
義禮智信，各兼五者，聖人一之不膠，天下名之不得。¶

　以仁爲仁，天下之人能與知而與行。至於以義、以禮、以智、以¶
　信爲仁，則非天下之至聖，其孰能與於此？何則舉一常而五¶
<pb:CK-KZ_JY134_05p024a>¶
　常備，互換循環，各兼五者。視賢哲之士，厚於仁而薄於義，智¶
　有餘而信不足者，大有徑庭也。《易》曰：『仁者見之謂之仁，智者¶
　見之謂之智。』然則聖人之道，渾渾淪淪，何可得而名狀哉？故¶
　曰：『聖人一之不膠，天下名之不得。』¶

勿以行觀聖人，道無蹟；勿以言觀聖人，道無言；勿以能觀聖人，¶
道無爲；勿以貌觀聖人，道無形。¶

　道無形、無跡。無言、無爲，學者何從<!-- re-scan -->而求之哉不巳則求諸聖¶
　人，聖人者道之體也。然果可求之於聖人乎？求之於聖人者，¶
　不過言貌行能而已，愈失之矣。捨言貌行能之外，何從而求¶
　觀聖人哉？善觀聖人者，觀其心而不觀其跡。然則聖人之心，¶
<pb:CK-KZ_JY134_05p024b>¶
　果可觀乎？果不可觀乎？果異於吾心乎？果不異於吾心乎？前¶
　章有言曰：『不借道於聖』，此之謂也。¶

行雖至卓，不離高下；言雖至公，不離是非。能雖至神，不離巧拙；¶
貌雖至殊，不離妍醜。聖人假此，以示天下，天下冥此，乃見聖人。¶

　聖人本無言行貌能，不得已而假此以示天下。人徒見聖人¶
　言之工，貌之殊，行之卓，能之神，而謂道在夫四者之間，而有¶
　是非、妍醜、高下、巧拙之辨，愈不足以識聖人矣。學者冥此，而¶
　於四者之外而觀之，斯善學矣。¶

聖人師蜂立君臣，師蜘蛛立網罟，師拱鼠制禮，師戰蟻置兵。眾¶
人師賢人，賢人師聖人，聖人師萬物。惟聖人同物，所以無我。¶
<pb:CK-KZ_JY134_05p025a>¶

　眾師賢，賢師聖，聖師萬物，固矣。然則聖人果師蜂立君臣，師¶
　蛛鼠蟻而置網禮兵乎？聖人同物置作無我，天下之物皆聖¶
　人之師也。物生自然，聖人師其自然而已矣。聖人何心哉？¶

聖人曰道，觀天地人物皆吾道，倡和之，始終之，靑黃之，卵翼之，¶
不愛道不棄物，不尊君子，不賤小人。賢人曰物，物物不同，旦旦¶
去之，旦旦與之，短之長之，直之方之，是爲物易也。殊不知聖人¶
鄙雜厠別分居，所以爲人，不以此爲已。¶

　聖人道則如󰆷之紛，事則如碁之布。聲倡倡之，聲和和之，事¶
　始始之，事終終之，色靑靑之，色黃黃之，物卵卵之，物翼翼之，¶
　無愛道，無棄物，不尊君子，不賤小人，此則道如󰆷紛也。至於¶
<pb:CK-KZ_JY134_05p025b>¶
　鄙雜眾物，厠別分居，或短或長，或直或方，物物不同，旦旦去¶
　取，井井有條，此則事如碁布也。聖人志於道，無心無我，故不¶
　爲物易。賢人志於物，有心有人，故未免爲物所易。¶

聖人之於眾人，飲食衣服同也，屋室舟車同也，富貴貧賤同也。¶
眾人每同聖人，聖人每同眾人，彼仰其高侈其大者，其然乎，其¶
不然乎？¶

　聖人之處世，和其光，同其塵，惟恐自異於眾人。而其起居衣¶
　食，貧賤富貴，何敢異於人哉？使人仰其高侈其大者，聖人之¶
　所懼也。士成綺見老子而問曰：『吾觀子非聖人也。鼠壤有餘¶
　蔬，生熟不盡乎前，而積歛無崖。』老子漠然不應。然則聖人之¶
<pb:CK-KZ_JY134_05p026a>¶
　處世，豈容眾人仰侈哉。¶

魚欲異羣魚，捨水躍岸卽死；虎欲異羣虎，捨山入市卽擒。聖人¶
不異眾人，特物不能拘爾。¶

　莊子謂：『昔吾聞之大成之人曰：「自伐者無功，功成者墮名。」成¶
　者虧，孰能去功與名，而還與眾人純純常常，削迹捐勢，無責¶
　於人，人亦無責焉？』此聖人不異眾人之說也。若夫遊於雕陵¶
　而忘其身，見異鵲之利而忘其眞，虞人逐之以吾爲戮，反走¶
　而三月不庭，此魚捨水躍岸，虎捨山入市之謂也。雖然聖人¶
　處眾，雖不自異物，豈能拘之哉？¶

道無作，以道應世者，是事非道。道無方，以道寓物者，是物非道。¶
<pb:CK-KZ_JY134_05p026b>¶
聖人竟不能出道以示人。¶

　道本無爲，以道應世者，是事也。道本無體，以道寓物者，是物¶
　也。聖人終不能將出此道以示人，然則志道之士何從而得¶
　之哉？昔人謂使道可獻，人莫不獻之於其君；使道可進，人莫¶
　不進之於其親；使道可傳，人莫不傳之於子孫。惟其不可出¶
　示於人，故得之者鮮矣。然則聖人終不示於人乎？孔子不云¶
　乎『吾無隱乎。』爾善觀聖人者，當於事物之外觀之。¶

如鐘鐘然，如鐘皷然，聖人之言則然。如車車然，如車舟然，聖人¶
之行則然。惟莫能名，所以退天下之言；惟莫能知，所以奪天下¶
智。¶
<pb:CK-KZ_JY134_05p027a>¶

　謂鐘爲鐘，人皆然之。謂皷爲鐘，則人不測其言，所以退天下¶
　之言也。謂車車行，人皆然之。謂舟車行，則人罔測其行，所以¶
　奪天下之智也。是猶犬可以爲羊，輪不碾地之辨也。其可以¶
　名言乎？其可以智知乎？¶

蝍蛆食蛇，蛇食蛙，蛙食蝍蛆，互相食也。聖人之言亦然，言有無¶
之弊，又言非有非無之弊，又言去非有非無之弊。言之如引鋸¶
然，惟善聖者不留一言。¶

　夫大道無説，善聖者不言。非無説也，不可説也。不可説而言¶
　之則有弊，何則？言則不出乎有無也。言有則無，言無則有。言¶
　非有則非無，言非無則非有。有無相吞，互相爲弊。猶蛇蛙蝍¶
<pb:CK-KZ_JY134_05p027b>¶
　蛆，互相吞食。如引鋸然，去來牽掣。是則有言不如無言也。然¶
　則聖人果不留一言乎？聖人之言，滿天下學者，苟以聖人之¶
　言爲言，不惟不知言，併與聖人失之矣。¶

若龍若蛟，若蛇若龜，若魚若蛤，龍皆能之。蛟，蛟而已，不能爲龍，¶
亦不能爲蛇爲龜爲魚爲蛤。聖人龍之，賢人蛟之。¶

　聖人能大能小，能智能愚，能垢能淨，能貴能賤，能夀能夭，千¶
　變萬化，無可無不可。賢人則不然，能大者不能小，能智者不¶
　能愚。昔孔子見老聃歸，謂弟子曰：『吾今於是乎見龍。龍合而¶
　成體，散而成章，乘乎雲氣，養乎陰陽，予口張而不能嗋，又何¶
　規於老聃哉？』子貢曰：『然則人固有尸居，而龍現雷聲，而淵默¶
<pb:CK-KZ_JY134_05p028a>¶
　發動，如天地者乎？賜亦可得而觀乎？』聖人龍之，賢人蛟之，其¶
　是之謂歟。¶

在已無居，形物自著，其動若水，其靜若鏡，其應若響，芒乎若亡，¶
寂乎若清，同焉者和，得焉者失，未嘗先人，而嘗隨人。¶

　在巳不自居，自居則有我矣。能無我則形物自著，非我分别¶
　而著彼形物也。此靜也，靜極則動。而其動也，如水之流。動已¶
　復靜，而其靜若鏡之臺。是則雖有動靜，而何嘗動靜哉？其應¶
　物也，若響之應聲，則吾如虛空虛谷矣。芒芴乎，若未嘗有湛。¶
　寂乎澈底純清，同乎物而不自異，則與物和而不競也。驚其¶
　得而不自有出，與道忘而不失也。未嘗先人，常後而不先，不¶
<pb:CK-KZ_JY134_05p028b>¶
　敢爲天下先也，而嘗隨人和而不倡，不得已而後動也。體用¶
　具存，權實畢備，此聖人之所以爲善聖歟。¶

渾乎洋乎游太初乎，時金已，時玉已，時糞已，時土已，時翔物，時¶
逐物，時山物，時淵物，端乎權乎狂乎愚乎。¶

　老子曰：『吾游於物之初。』孔子曰：『何謂邪？』心困焉而不知，口辟¶
　焉而不能言，始終相反乎？無端而莫知乎？其所窮謂之渾乎？¶
　洋乎？游太初乎？豈不信然？至於如金在礦，如玉藴石，則時金¶
　時玉也。道在瓦礫，道在屎溺，則時糞時土也。鶉居而𪆪食，鳥¶
　行而無影，則時翔物也。呼我馬而謂之馬呼我，牛而謂之牛，¶
　則時逐物也。塊然如石，槁然如木，則時山物也。如鱗之潛，如¶
<pb:CK-KZ_JY134_05p029a>¶
　魚之泳，則時淵物也。然則皆聖人之正行乎？皆聖人之權變¶
　乎？大聖若狂，大智如愚，夫豈眞愚也哉。¶

人之善琴者，有悲心，則聲悽悽然；有思心，則聲遲遲然；有怨心，¶
則聲回回然；有慕心，則聲裴裴(一作奕奕)然。所以悲思怨慕者，非手¶
非竹非絲非桐。得之心，符之手；得之手符之物。人之有道者，莫¶
不中道。¶

　人之善琴者，得之心而符之手，得之手而符之物，而悲思怨¶
　慕之心，猶足以感絲桐，而聲爲之變，而况有道之人，動止周¶
　旋，無不中道，寕不感天動地，康時豐物哉。昔庚桑楚得老子¶
　之道，居畏壘之山，三年而畏壘大穰，其是之謂乎？¶
<pb:CK-KZ_JY134_05p029b>¶

聖人以有言有爲有思者，所以同乎人；未嘗言未嘗爲未嘗思¶
者，所以異乎人。¶

　聖人終日言而未嘗言，終日爲而未嘗爲，終日思而未嘗思，¶
　特人不能測識爾，何以異乎人哉？¶

利害心愈明，則親不睦；賢愚心愈明，則友不交；是非心愈明，則¶
事不成；如(當作好)醜心愈明，則物不契。是以聖人渾之。¶

　眾人昭昭，我獨昏昏；眾人察察，我獨悶悶。昭昭察察，則利害¶
　賢愚，是非好醜之心愈明矣，愈明則親友事物愈難契睦矣。¶
　惟聖人以無心渾之，則彼利自利，害自害，賢愚自賢愚，好醜¶
　自好醜。如是則親無不睦，友無不交，事無不成，物無不契。聖¶
<pb:CK-KZ_JY134_05p030a>¶

　人初何容心哉？¶

世之愚拙者妄援，聖人之愚拙自解。殊不知聖人時愚時明，時¶
拙時巧。¶

　聖人有大巧而若拙，有大智而若愚。世之愚拙妄援，聖人以¶
　自解。則愚者愈見其愚，拙者愈露其拙，豈能自解哉？¶

以聖師聖者，賢人；以賢師聖者，聖人。蓋以聖師聖者，狥跡而忘¶
道；以賢師聖者，反跡而合道。¶

　有聖有賢之分者，跡也。未嘗有聖有賢之分者，道也。視聖人¶
　爲聖人，豈可跂及哉？是則狥跡而思道也。惟不知其爲聖，而¶
　以賢師資之，則智齊於師，庶乎忘其蹟而得其道矣。而古人¶
<pb:CK-KZ_JY134_05p030b>¶
　猶謂智與師齊，減師半德，學者須負過師之智，則幾矣。¶

賢人趨上而不見下，眾人趨下而不見上，聖人通乎上下，惟其¶
宜之，豈曰離賢人眾人，別有聖人也哉。¶

　中人以上，可以語上，故賢人趨上。中人以下，不可以語上，故¶
　眾人不見上。皆偏也。聖人渾通上下，無所不趨，無所不見，在¶
　賢亦宜，在眾亦宜，和光同塵，所以異於賢人遠矣。¶

天下之理，夫者倡，婦者隨，牡者馳，牝者逐，雄者鳴，雌者應。是以¶
聖人制言行，而賢人拘之。¶

　聖人言滿天下，無口過。行滿天下，無怨惡。何則？任物理之自¶
　然，而君臣、上下、父子、兄弟、貴賤、尊卑之間，感應貫通。出於口¶
<pb:CK-KZ_JY134_05p031a>¶
　而行於身，譬如夫倡婦隨，牡馳牝逐，雄鳴雌應，莫不順其自¶
　然之理也。聖人初何容心哉？賢人制禮法以防人心，故不得¶
　不拘之。至有言行樞機榮辱之戒，善惡千里違順之幾。故學¶
　者不得不謹言行也。¶

聖人道雖虎變，事則鼈行，道雖絲紛，事則碁布。¶

　前云聖人『龍之』，如《易》之乾卦，有大人飛龍之象。今云虎變，如¶
　《易》之革卦，有大人虎變之象。龍則言聖人之體，變化無常，飛¶
　潛莫測。虎則喻聖人之道，煥乎有文章之可觀，凛乎有威風¶
　之可畏。及乎行聖人之事，則愚夫愚婦亦可行之，而步履方¶
　拙如鼈，初無甚高難行之舉也。道則絲紛，事則碁布者，以言¶
<pb:CK-KZ_JY134_05p031b>¶
　其道若渾而難理，其事則有條而不紊也。¶

所謂聖人之道者，胡然孑孑爾，胡然徹徹爾，胡然唐唐(又作堂堂)爾，¶
胡然臧臧(又作藏藏)爾。惟其能徧偶萬物，而無一物能偶之，故能貴¶
萬物。¶

　聖人之道，如太虛孑孑然，無與爲偶。徹徹然，無不洞貫。堂堂¶
　然，充滿乾坤。臧臧然；不容視聽。唯其能徧偶萬物，而無一物¶
　能偶之，所以貴於萬物也。老子曰：『有物混成，先天地生。』巍巍¶
　尊高，其是之謂歟！¶

雲之卷舒，禽之飛翔，皆在虛空中，所以變化不窮，聖人之道則¶
然。¶
<pb:CK-KZ_JY134_05p032a>¶

　聖人之道，如雲之在太虛而卷舒不定，如禽之在太空而飛¶
　翔無窮。使無此虛空以容之，則雲禽之變化飛翔窒矣。使聖¶
　人之道不得無方之神，無體之玄以運之，則聖人之變窮矣。¶
　朱象先曰：『聖人之治天下，治之以萬物自然之理而已矣。』萬¶
　物有言、有爲、有思，而聖人同之。萬物有賢愚、有好醜、有利害¶
　是非，而聖人因之。其所以能因且同者，何也？無我也。無我故¶
　其動若水，其靜若鏡。未嘗先人而嘗隨人，時金時玉，時糞時¶
　土，時翔時逐，時山時淵，時明時愚，時巧時拙，如神龍出沒於¶
　太虛之表，而變化不窮。故天下不歸功於聖人，而歸功於自¶
　然。箋三極。¶
<pb:CK-KZ_JY134_05p032b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY134_05p033a>¶
** 　　四符篇(符者精神魂魄也)　　　　　　凡十七章¶

水可析可合，精無人也；火因膏因薪，神無我也。故耳蔽前後皆¶
可聞，無人，智崇無人，一奇無人，冬凋秋物無人，黑不可變，無人，¶
北夀無人，皆精。舌卽齒，牙成言，無我，禮卑無我，二偶無我，夏因¶
春物無我，赤可變，無我，南夭無我，皆神。以精無人，故米去殼則¶
精存，以神無我，故鬼憑物則神見。全精者忘是非，忘得失，在此¶
者非彼，抱神者時晦明時强弱，在彼者非此。¶

　一水析之，置於金器、石器、瓦器，至於萬器，皆可也。萬器之水，¶
　復合爲一水，亦可也。其水或在器，析而爲萬；或離器，合而爲¶
　一；其内景之德灼然無殊。故我之精散於事物，猶水之在眾¶
<pb:CK-KZ_JY134_05p033b>¶
　器。收視反聽，猶合眾水而爲一，靈明絶待，窅然長存，故所見¶
　我獨，蓋精無人也。火因膏薪而後顯，非膏薪則外光不存，故¶
　我之神感而遂通，應物而現，非物感之則，寂無所向，故所見¶
　人同，蓋神無我也。詳而推之，近身遠物，莫不皆然。耳屬腎，雖¶
　蔽之前後皆可聞，一也。智於五常，應水智崇，一也。冬於時應¶
　水，冬凋秋物而歸根，一也。黑於色應水，黑不可變，一也。北於¶
　方應水，北夀一也。一數奇，獨也。故皆曰『無人』，水之象也。精者¶
　水，故曰『皆精』、曰『可聞』、曰『崇』、曰『奇』、曰『凋』、曰『不可變』、曰『夀』，又皆無¶
　人有我也。舌屬心，卽唇齒而成言，二也。禮於五常應火，禮卑，¶
　二也。夏於時應火，夏因春物而榮華，二也。赤於色應火，赤可¶
<pb:CK-KZ_JY134_05p034a>¶
　變，二也。南於方應火，南夭，二也。二數偶，兩也，故皆曰『無我』，火¶
　之象也。神者火，故曰『皆神』、曰『成言』、曰『卑』、曰『偶』、曰『因』、曰『可變』、曰¶
　『夭』，又皆『無我』也。精無人，如粟中之有米，故曰『米去殼則精存』。¶
　神無我如鬼無體附物則見，故曰『鬼憑物則神見』夫是非得¶
　失．因待而有。全精者以無人，則無所待，故忘是非忘得失，猶¶
　米去殼而精存也。曰：『在此者我也，非彼者是非得失也。時晦¶
　明，時强弱者，隨時之宜也。抱神者旣無我，則常應常靜，猶鬼¶
　憑物而神見也。』曰：『在彼者因時也，非此者無我也。學者知乎？¶
　此則知所以無人無我，全精抱神之道也。』¶

精神，水火也。五行互生滅之，其來無首，其往無尾，則吾之精一¶
<pb:CK-KZ_JY134_05p034b>¶
滴無存亡爾，吾之神一欻無起滅爾，惟無我無人，無首無尾，所¶
以與天地冥。¶

　精神，水火也。自水生木，木生火，火生土，土生金，金復生水，則¶
　互生也。自火尅金，金尅木，木尅土，土尅水，水復尅火，則互滅¶
　也。其來無首，其往無尾，滅已復生，生已復滅，則知精未嘗有¶
　一滴存亡，神未嘗有一欻起滅。惟無我、無人、無首、無尾，與天¶
　地冥契，則精神長存矣。¶

精者水，魄者金，神者火，魂者木，精主水，魄主金，金生水，故精者¶
魄藏之。神主火，魂主木，木生火，故神者魂藏之。惟火之爲物，能¶
鎔金而銷之，能燔木而燒之，所以㝠魂魄。惟精，在天爲寒，在地¶
<pb:CK-KZ_JY134_05p035a>¶
爲水，在人爲精。神，在天爲熱，在地爲火，在人爲神。魄，在天爲燥，¶
在地爲金，在人爲魄。魂，在天爲風，在地爲木，在人爲魂。惟以我¶
之精，合天地萬物之精，譬如萬水可合爲一水。以我之神，合天¶
地萬物之神，譬如萬火可合爲一火。以我之魄，合天地萬物之¶
魄，譬如金之爲物，可合異金而鎔之爲一金。以我之魂，合天地¶
萬物之魂，譬如木之爲物，可接異木而生(生又作植)之爲一木，則天¶
地萬物，皆吾精吾神吾魄吾魂，何者死，何者生？¶

　精水一合魄金四爲五，神火二合魂木三爲五。精藏魄而神¶
　藏魂，是則四物雖居兩處，可以一五擒之。然魂木爲龍，魄金¶
　爲虎，使魂藏於神，魄藏於精，則一物分於二所，終不能相制。¶
<pb:CK-KZ_JY134_05p035b>¶
　惟火能鎔金燔木，故神可以制魂魄。殊不知神寓於魂，如火¶
　附於木，而火二木三之五，運於西北，制精鍊魂，使四象五行¶
　俱歸於土，實資神火之功也。故丹法始終全資火候者，火之¶
　功用大矣哉。至於合天地萬物之水火金木，皆爲吾之精神¶
　魂魄。譬如萬水可合爲一水，萬火可合爲一火，異金可鎔爲¶
　一金，異木可接爲一木。此則山河大地，皆吾法身之妙用也。¶
　安有所謂生，安有所謂死哉？¶

五行之運，因精有魂，因魂有神，因神有意，因意有魄，因魄有精，¶
五行回環不已，所以我之僞心流轉造化，幾億萬𡻕，未有窮極，¶
然核芽相生，不知其幾萬株，天地雖大，不能芽空中之核。雌卵¶
<pb:CK-KZ_JY134_05p036a>¶
相生，不知其幾萬禽，陰陽雖妙，不能卵無雄之雌。惟其來干我¶
者，皆攝之以一息，則變物爲我，無物非我，所謂五行者，孰能變¶
之。¶

　精神魂魄意五者，回環相生不已，則人之僞心輪回四生六¶
　道，經幾億萬年未有窮極，何則？有此僞心則有此僞意，有意¶
　則有魄，有魄則有精，有精則有魂，有魂則有神，有神則又有¶
　意矣。彼空中之核，與無雄之雌，胡爲而不芽不卵邪？蓋精不¶
　存也。物則自清而入濁，故始因精而終成魄。神則自微而入¶
　妙，故始因意而終成神。蓋意土數五，而五與人俱生，故首與¶
　四肢及手足之指皆五也。使終能至神而不復生。意則遇物¶
<pb:CK-KZ_JY134_05p036b>¶
　對境，當以一息攝之，則變物爲我矣。無物非我，則五行皆爲¶
　吾用，而不復有相生相滅之機。孰能變之哉？此永不輪回，不¶
　受生之妙用也，學者知之乎。¶

眾人以魄攝魂者，金有餘則木不足也；聖人以魂運魄者，木有¶
餘則金不足也。蓋魄之藏魂俱之，魂之游魄因之。魂晝寓目，魄¶
夜舍肝。寓目能見，舍肝能夢。見者魂無分别析之者，分别析之¶
曰天地者，魂狃習也。夢者魄無分别析之者，分别析之曰彼我¶
者，魄狃習也。土生金，故意生魄。神之所動，不名神，名意，意之所¶
動，不名意，名魄。惟聖人知我無我，知物無物，皆因思慮計之而¶
有。是以萬物之來，我皆對之以性，而不對之以心。性者，心未萌¶
<pb:CK-KZ_JY134_05p037a>¶
也，無心則無意矣。蓋無火則無土，無意則無魄矣。蓋無土則無¶
金，一者不存，五者皆廢。旣能渾天地萬物以爲魂，斯能渾天地¶
萬物以爲魄。凡造化所妙皆吾魂，凡造化所有皆吾魄，則無有¶
一物可役我者。(郭本有『火生土，故神生意』，七字在『土生金，故意生魄』之上。)¶

　愚解前章謂物之自精至魄，從清入濁，而魄盛則死矣。故曰¶
　『金有餘則木不足』。若夫聖人自意生身，至於成神，則木有餘¶
　金不足，有魂餘者多覺，魄有餘者多夢，覺之與夢，皆能分明¶
　者，非魂魄能自析之也，皆有眞性存乎其中，而狃習旣久而¶
　能生此分别識也。惟聖人知我無我，知物無物，皆因心意計¶
　之，故對境忘識，無意而對之以性。性者，心未萌也，無心則無¶
<pb:CK-KZ_JY134_05p037b>¶
　意矣。一意不存，五行皆廢，斯能渾天地造化之所妙者，皆爲¶
　吾魂。渾天地造化之所有者，皆爲吾魄。是萬物皆爲吾役，而¶
　不役於物矣。¶

鬼云爲魂，鬼曰爲魄，於文則然。鬼者，人死所變。云者風，風者木，¶
白者氣，氣者金。風散故輕清，輕清者上天。金堅故重濁，重濁者¶
入地。輕清者，魄從魂升；重濁者，從魂魄降。有以仁升者，爲木星¶
佐，有以義升者，爲金星佐，有以禮升者，爲火星佐，有以智升者，¶
爲水星佐，有以信升者，爲土星佐。有以不仁沉者，木賊之，不義¶
沉者，金賊之，不禮沉者，火賊之，不智沉者，水賊之，不信沉者，土¶
賊之。魄魂半之，則在人間，升爲魂貴，降魄爲賤，靈爲魂賢，厲魄¶
<pb:CK-KZ_JY134_05p038a>¶
爲愚，輕爲魂明，重魄爲暗，揚爲魂羽，鈍魄爲毛，明魂爲神，幽魄¶
爲鬼。其形其居，其識其好，皆以五行契之。惟五行之數，參差不¶
一，所以萬物之多，盈天地間，猶未已也。以五事歸五行，以五行¶
作五蟲，可勝言哉。譬猶兆龜數蓍，至誠自契，五行應之。誠苟不¶
至，兆之數之，無一應者。聖人假物以游世，五行不得不對。¶

　『云白』今之楷字也。自秦之程邈變古篆爲隸，王次仲卽隸成¶
　楷而後有也。在當時字體與今不同，〓字古之云字，𤼽字古¶
　之白字，是則〓鬼爲魂，𤼽鬼爲魄，於古文則然。〓則從虛輕¶
　清，故爲風，〓古風字。𤼽則從身重濁，故爲氣，𤽍古氣字。然則¶
　古人製字亦或有道焉。風屬木，氣屬金，木主升，金主降，以五¶
<pb:CK-KZ_JY134_05p038b>¶
　常而升者爲五星之佐，反五常而沉者爲五行所賊。《楞嚴》所¶
　述升沉之報，與此同義。魂魄相半，則在人間然。常人止有三¶
　魂七魄，故魂多者爲貴、爲賢、爲明、爲羽、爲神，魄多者爲賤、爲¶
　愚、爲暗、爲毛、爲鬼，而其識其好皆契五行。惟五行參差不一，¶
　故胎卵濕化，有色無色，有想無想等類，眾生盈天地間，生生¶
　不已也。然聖人本無我。不假於物，則不能游世，如火不附木，¶
　則無所託形，然物之在世，豈能堅久哉？聖人必以五行對之，¶
　然後生生不窮，如水火相尅，卻成旣濟，金木相尅，卻成夫婦，¶
　皆對法也。是道也，如兆龜數蓍，至誠自契，誠若不至，則五行¶
　無一應者矣。¶
<pb:CK-KZ_JY134_05p039a>¶

五者具有魂。魂者識，目者精，色者神。見之者爲魂，耳目口鼻心¶
之類在此生者。愛爲精，爲彼生父本，觀爲神，爲彼生母本。愛觀¶
雖異，(郭本於此有『皆因』二字。)識生，彼生生本在彼生者。一爲父，故受氣於¶
父，氣爲水。二爲母，故受血於母，血爲火。有父有母，彼生生矣。惟¶
其愛之無識，如鎖之交，觀之無識，如燈之照。吾識不萌，吾生何¶
有。¶

　目耳鼻口心謂之五根，聲色香味事謂之五塵，觀聽嗅嚐思¶
　謂之五識。五根主於精，精有我無人之物也。五塵主於神，神¶
　無我卽物而見也。五識主於魂，故曰『魂識』。蓋根塵識三者具¶
　而後有魂也。父以精愛，母以神觀，愛爲水，觀爲火，水爲氣，火¶
<pb:CK-KZ_JY134_05p039b>¶
　爲血，父精母血，交而識存乎中，此降本流未，生生不窮之理¶
　也。若夫愛無識而如鎖之交，觀無識而如燈之照，則吾識未¶
　嘗萌，吾生何嘗有哉。¶

如桴叩皷，皷之形者，我之有也；皷之聲者，我之感也。桴已往矣，¶
餘聲尙在，終亦不存而已矣。皷之形如我之精，皷之聲如我之¶
神。其餘聲者，猶之魂魄。知夫倐往倐來，則五行之氣，我何有焉。¶

　精如皷，神如聲餘，聲如魂魄，固矣。然則皷不叩則不生聲，精¶
　不感則不生神。叩皷以桴，桴亡則雖有餘，聲終亦不存矣。感¶
　精以氣，氣亡則。雖有魂，魄終亦不存矣。是則五行之氣，倐往¶
　倐來，我本無有。而我之所有者，叩桴感氣者而已矣。或問曰：¶
<pb:CK-KZ_JY134_05p040a>¶
　『今欲聲聲不絶，皷皷長存，畢竟以何道感之？』曰：『請放下手中¶
　桴，方向汝說。』¶

夫果之有核，必待水火土三者具矣，然後相生不窮。三者不具，¶
如大旱大潦大塊，皆不足以生物。夫精水神火意土，三者本不¶
交，惟人以根合之，故能於其中橫見有事。猶如術祝者，能於至¶
無中見多有事。¶

　世之術祝，能於無中見多有事，如張諧作五里之霧，左慈擲¶
　棹上之杯。是道也，無出於精神意三者。合而爲之，如果之有¶
　核，必待水火土三者具而後生，三者不交，則如大旱大潦大¶
　塊不能生物。然三者本不能自交，惟人以根合之，如男女二¶
<pb:CK-KZ_JY134_05p040b>¶
　根交精而生形也。然天有天根，地有地根，人有人根，造化有¶
　造化之根，人能於造化之根上，以起天地之根，則能無中生¶
　有，變化之道也。¶

魂者木也，木根於冬水而華於夏火。故人之魂藏於夜精，而見¶
於晝神。合乎精，故所見我獨，蓋精未嘗有人。合乎神，故所見人¶
同，蓋神未嘗有我。¶

　此章獨言木喻者，發明上章言根之旨也。蓋木爲魂，爲人也。¶
　人之所以爲人，以識魂晝夜，隱見精神之中而已矣。精，一也。¶
　故魂識合精，則所見惟我獨。神，二也。故識魂合神，則所見與¶
　人同。如木之根於冬而榮於夏，卽魂之藏於夜，而見於晝也。¶
<pb:CK-KZ_JY134_05p041a>¶
　知未木之根則知魂之根矣知夫之魂根則知天地造化之¶
　根矣¶

知夫此身，如夢中身，隨情所見者，可以飛神作我而游太清。知¶
夫此物，如夢中物，隨情所見者，可以凝精作物而駕八荒。是道¶
也，能見精神而久生，能忘精神而超生。吸氣以養精，如金生水，¶
吸風以養神，如木生火，所以假外以延精神，漱水以養精，精之¶
所以不窮，摩火以養神，神之所以不窮，所以假内以延精神。若¶
夫忘精神而超生者，吾嘗言之矣。¶

　人假精神以有生，善養精神者能見精神而久生。《陰符經》謂：¶
　『天有五賊，見之者昌』是也。能忘精神而超生，《陰符經》謂：『人知¶
<pb:CK-KZ_JY134_05p041b>¶
　其神而神，不知不神而所以神』也。世有夢飛神而游太清者，¶
　亦有夢乘物而駕八荒者，此身此物皆如夢幻。夢而能之者¶
　靈於神也，覺而不能者拘於形也。惟能自見精神者，覺夢一¶
　致，可以飛神作我，可以凝精作物。是皆法之妙用也。至於吸¶
　炁吸風，以益金木於外；漱水摩火，以養精神於内；亦皆足以¶
　延精神，斯術之麄者也。若夫忘精神而超生者，道也。是道也，¶
　隱然述於此書，又在夫人之自得而已矣。¶

人勤於禮者，神不外馳，可以集神；人勤於智者，精不外移，可以¶
攝精。仁則陽而明，可以輕魂；義則陰而冥，可以御魄。¶

　聖人因人之常心之所固有者，立爲五常，皆自然而然，非有¶
<pb:CK-KZ_JY134_05p042a>¶
　牽强故曰常也。人能循此常而行之，至可以集神攝精輕魂¶
　御魄，蓋人之五神主此五常，猶天之五星主此五事也。火星¶
　主禮，禮主升，火亦升。神屬火，人勤於禮者，神不外馳，可以集¶
　神。其餘如木星主仁，金星主義，水星主智，而木輕金，冥水降，¶
　所以能輕魂、御魄、攝精，莫不皆然。只言四者，四物具則土在¶
　其中，四常具則信在其中，四神具則意在其中，四方立則中¶
　在其中。孟子亦只言四端，而不及信，與此意同。¶

蜣蜋轉丸，丸成而精思之，而有蝡白者存丸中，俄去殼而蟬。彼¶
蜣不思，彼蝡奚白？¶

　此章言感化之機，能動無情之物也。丸本無情，而蜣蜋轉而¶
<pb:CK-KZ_JY134_05p042b>¶
　精思之，則蝡生丸中。俄去殼而化爲蟬，外鑪金丹生於金鼎¶
　神室之中，神室本虛器，全籍守鑪之人，神識不昧，晝夜精觀，¶
　而神丹生於虛器之中。外丹旣熟，而内丹亦就化形而化仙¶
　矣。《參同契》曰：『萬象憑虛生感化，各有類感化』者，亦『蜣精思』之¶
　意耶。¶

庖人羹蟹，遺一足几上，蟹已羹，而遺足尙動。是生死者，一氣聚¶
散爾。不生不死，而人橫計曰生死。¶

　人以動物爲有生，今釜中之蟹已羹，而几上之遺足尙動，是¶
　則生者，一氣之聚；死者，一氣之散爾。彼非氣者，何嘗有聚散¶
　生死哉？人橫計之爾。¶
<pb:CK-KZ_JY134_05p043a>¶

有死立者，有死坐者，有死臥者，有死病者，有死藥者。等死，無甲¶
乙之殊。若知道之士，不見生，故不見死。¶

　世人不知我本無生，而見坐脫立亡者，以爲了達；見臥死病¶
　死者，以爲未了達。殊不知均一死爾，初無甲乙之殊，惟知道¶
　者未嘗有生，故不見其生；未嘗有死，故不見其死。¶

人之厭生死超生死者，皆是大患也。譬如化人，若有厭生死心，¶
超生死心，止名爲妖，不名爲道。¶

　《老子》謂：『專炁致柔，能如嬰兒。』今問嬰兒曰：『汝生乎？』則不知也。¶
　『汝死乎？』則不知也。然則人之有厭生死心，非大患乎？有超生¶
　死心，非妖乎？¶
<pb:CK-KZ_JY134_05p043b>¶

計生死者，或曰死巳有，或曰死已無，或曰死已亦有亦無，或曰¶
死已不有不無。或曰當幸(一作喜)者，或曰當懼者，或曰當任者，或¶
曰當超者。愈變識情，馳騖不已。殊不知我之生死，如馬之手，如¶
牛之翼，本無有，復無無。譬如水火雖犯水火，不能燒之，不能溺¶
之。¶

　以馬之無手，牛之無翼，以况我之未嘗有生死也。以水犯水，¶
　火犯火，以况我之入生死也。然則旣曰如馬手牛翼之未嘗¶
　有矣，又何入哉？曰：『以未嘗有生而入死，以未嘗有死而入生，¶
　是則入亦無入，犯亦無犯。若夫以謂或有、或無、或幸、或懼、或¶
　任、或超，愈變情識而馳騖，愈遠安足，以知此哉。』¶
<pb:CK-KZ_JY134_05p044a>¶

　朱象先曰：『符者何合也？以吾之精神魂魄，合天地萬物之金¶
　木水火，則五行皆爲吾用，而不復有相生相滅之機。此永不¶
　輪迴，不受生之妙用也。然欲合天地萬物之金木水火，須先¶
　合吾之精神魂魄。精者水也，神者火也，魂者木也，魄者金也。¶
　金生水，故魄能藏精而不能制精；木生火，故能魂藏神而不¶
　能鍊神；金木間隔，則坎離不交而生物之功廢。故五行四象，¶
　全藉三五，一擒之五者，何土也？意也。眞土無位，眞意無形，可¶
　以全精而攝神，可以輕魂而御魄，皆是物也。』《參同契》曰：『圓三¶
　五寸一分』，卽此意也。五曷爲乎有三也？天三木地二火，三與¶
　二同性爲一五；天一水地四金，一與四同情爲一五；戊土居¶
<pb:CK-KZ_JY134_05p044b>¶
　坎，巳土居離，天五土爲一五，戊巳合則金木會，金木會則虎¶
　龍交，虎龍交則三五合一。一者，何也？太極也，造化之根也。五¶
　行合而爲一，則復爲混沌而生生不窮矣。由是則萬水可合¶
　爲一水，萬火可合爲一火，萬金可合爲一金，萬木可合爲一¶
　木。可以見精神而久生，可以忘精神而超生。故曰：『無人無我，¶
　無首無尾，與天地冥。』箋四符。¶
¶	
¶	
<pb:CK-KZ_JY134_06p001a>¶
@fw1重刋道藏輯要¶
* 　文始眞經¶
周文始眞人關令尹喜著¶
　　　　　　　　　　　　　　宋抱一子陳顯微解¶
** 　　五鑑篇¶

心蔽(一作弊下同)吉凶者，靈鬼攝之，心蔽男女者，淫鬼攝之心；蔽幽¶
憂者，沉鬼攝之；心蔽放逸(又作逐放)者，狂鬼攝之；心蔽盟詛者，奇鬼¶
攝之；心蔽藥餌者，物鬼攝之。如是之鬼，或以陰爲身，或以幽爲¶
身，或以風爲身，或以氣爲身，或以土偶爲身，或以彩畫爲身，或¶
以老畜爲身，或以敗器爲身。彼以其精，此以其精，兩精相搏，則¶
<pb:CK-KZ_JY134_06p001b>¶
神應之。爲鬼所攝者，或解奇事，或解異事，或解瑞事，其人傲然。¶
不曰鬼于躬，惟曰道于躬，久之，或死木，或死金，或死繩，或死井。¶
惟聖人能神神而不神，于神役萬物而執其機，可以會之，可以¶
散之，可以禦之，日應萬物，其心寂然。¶

　聖人能神神而不神于神，眾人神於神而不能神神。能神神¶
　則曰應萬物，其心寂然。神于神，則心蔽事物而爲鬼所攝。鬼¶
　亦神之純陰者也，故亦無我而附物爲身，旣認物爲我身，則¶
　精存於物，物我相搏，則神應之。故爲鬼所攝者，或能瑞異，或¶
　知吉凶，其人傲然自謂得道，不悟魔攝久，致喪身，五行賊之，¶
　隨類死物。如釋教《楞嚴》所述：『二十五魔一』，同是說也。在周末¶
<pb:CK-KZ_JY134_06p002a>¶
　之時，釋教未入中國，已先述於是書矣。較之釋經，理詳而辭¶
　簡。然則關尹子書豈一曲之士所能測識邪？¶

無一心，五識並馳，心不可一；無虛心五行皆具，心不可虛；無靜¶
心，萬化密移，心不可靜。借能一，則二偶之；借能虛，則實滿之；借¶
能靜，則動搖之。惟聖人能斂萬有於一息，無有一物可役吾之¶
明徹；散一息於萬有，無有一物可間吾之云爲。¶

　聖人之心，能斂能散，斂則會萬有於一息，散則敷一息於萬¶
　有。初不待一之、虛之、靜之也。苟用工於一，則不一矣。用工於¶
　虛，則不虛矣。用工於靜，則不靜矣。惟其不用工於一，不用工¶
　於虛，不用工於靜，則此心未嘗二，未嘗實，未嘗動也。雖曰斂¶
<pb:CK-KZ_JY134_06p002b>¶
　散，何嘗斂散哉？如是則日應萬變，吾心寂然，無一物可役吾¶
　之明徹，無一物可間吾之云爲。聖人以五鑑明心，信乎其爲¶
　鑑矣？¶

火千年俄可滅，識千年俄可去。¶

　火本無我，自清濁兆分而來，天下未嘗有自生之火也，必假¶
　人力鑽燧擊石而後生。《列子》曰：『人生，火是也。』夫火本無體，雖¶
　燎爇千年而俄頃可滅，惟識亦然，自胞胎賦形而來，此心未¶
　嘗先具此識也。蓋因根塵取受，狃習而後生。《關尹子》曰：『物交¶
　心生，識是也。』夫識本無方，雖記認千年，而俄頃可去。然則滅¶
　火易，不然難。去識易，不續難。《傳》曰：『得道易，守道難。』信哉。¶
<pb:CK-KZ_JY134_06p003a>¶

流者舟也，所以流之者是水非舟；運者車也，所以運之者是牛¶
非車；思者心也，所以思之者是意非心。不知所以然而然，惟不¶
知所以然而然，故其來無從，其往無在。其來無從，其往無在，故¶
能與天地本原，不古不今。¶

　心，火也。意，土也。思，亦土也。故所以思之者是意非心也。猶舟¶
　流因水，車運因牛，而心思因意也。昔人謂車不行打車卽是¶
　打牛，卽是今夫心役於思，去心卽是去意，卽是三教聖人皆¶
　主張無意而不主張無心者，旨必有在也。學者當思念之時，¶
　推求意之所生，則不知其所以然。而然故其來無從，其往無¶
　在。如是則意未嘗有意，意未嘗有意，則思未嘗有思，念未嘗¶
<pb:CK-KZ_JY134_06p003b>¶
　有念。而無思之思，無念之念，與天地之本原，不古不今而長¶
　存矣。視夫絶思斷念，心如土木者異矣。¶

知心無物，則知物無物，知物無物，則知道無物，知道無物，故不¶
尊卓絶之行，不驚微妙之言。¶

　昔人有言曰：『若云他是聖，自已卻成狂。』苟遇卓絶之行而尊¶
　之，聞微妙之言而駭之，則循迹而不見道矣。蓋道無古今，無¶
　聖狂，無言行，前無先達，後無作者。知乎此，則何者爲物？何者¶
　爲心哉？¶

物我交，心生；兩木摩，火生。不可謂之在我，不可謂之在彼，不可¶
謂之非我，不可謂之非彼，執而彼我之則愚。¶
<pb:CK-KZ_JY134_06p004a>¶

　心火也，二也，故物我交而後心生，兩木摩而後火生。彼有執¶
　以爲心在我，或在彼；又執以爲火在此，或在彼者。不然則或¶
　以爲非我非彼者，皆愚人也，烏足以識心哉。¶

無恃爾所謂利害是非，爾所謂利害是非者，果得利害是非之¶
乎？聖人方且不識不知，而况於爾。¶

　利害心愈明，則親不睦；是非心愈明，則事不成。聖人方且不¶
　識不知，而况爾所謂利害是非者，果得而利害是非之乎？¶

夜之所夢，或長於夜。心無時生於齊者，心之所見皆齊國也，旣¶
而之宋之魏之梁之晉，心之所存各異心無方。¶

　邯鄲之夢終身榮辱，不知厯幾寒暑矣。旣覺則黃梁未熟，特¶
<pb:CK-KZ_JY134_06p004b>¶
　片時爾心，豈有定時耶？楚人之子生長楚國，引而置之莊獄¶
　之問數年，雖日撻而求其楚不可得矣，心豈有定方耶？世有¶
　執時執方以求心者，安足以識心哉？¶

善弓者師弓不師羿，善舟者師舟不師，奡善心者師心不師聖。¶

　輪扁斵輪之妙，父不可傳於子。得之心應之手，豈可以師傳¶
　哉？然則逢學䝉射於羿，盡羿之道，果盡乎？曰：『使盡羿之道，則¶
　不思天下惟羿爲愈己也。』然學聖人者自以爲盡聖人之道¶
　者，如鼠飮河，足厭其量爾。今善弓者師弓，善舟者師舟，以喻¶
　善心者師心，可謂善喻矣。弓則有矢的步力之可師，舟則有¶
　帆舵風水之可法，至於心明則覺，昏則昧而已，孰從而師之¶
<pb:CK-KZ_JY134_06p005a>¶
　哉？雖然學者於動靜語默之間，向明覺昏昧處，通得一線，則¶
　心之法有餘師矣。¶

是非好醜，成敗盈虛，造物者運矣，皆因私識執之而有，於是以¶
無遣之猶存，以非有非無遣之猶存，無曰莫莫爾無曰渾渾爾¶
猶存。譬猶昔游再到，記憶宛然，此不可忘不可遣。善去識者，變¶
識爲智。變識爲智之説，汝知之乎？曰：『想如思鬼，心慄思盜，心怖¶
曰識。』如認黍爲稷，認玉爲石，皆浮游罔象，無所底止。譬覩奇物，¶
生奇物想，生奇物識。此想此識，根不在我。譬如今日，今日而巳，¶
至於來日想識殊未可卜，及至來日，紛紛想識，皆緣有生，曰想¶
曰識。譬犀望月，月形入角，特因識生，始有月形，而彼眞月，初不¶
<pb:CK-KZ_JY134_06p005b>¶
在角，胸中之天地萬物亦然。知此説者，外不見物，内不見情。¶

　天地萬物，古今萬事，在人胸中，如月形生於犀牛之角。彼犀¶
　不望月而想，則角無由而生月矣。月形旣存於角中，則盡犀¶
　之形不可去也，以喻人之胷中萬物。萬事忘不得遣，不得如¶
　昔日曾游之景再游，則記憶宛然，皆識使然也。且如今日見¶
　某事某物，至於來曰所見，殊未可卜。及乎來曰紛紛想識，皆¶
　緣有生。若夫來日未至事物，未有之時，此想此識根安在哉？¶
　然則今日想識，皆妄想妄識明矣。譬如無鬼思鬼，無盜思盜，¶
　本妄想也，而能生慄生怖之妄情。認黍爲稷，認玉爲石，本妄¶
　認也，而能生眞稷眞石之妄識。然則覩奇物見奇事，何異夫¶
<pb:CK-KZ_JY134_06p006a>¶
　妄情妄識耶？執而有之，印於心府，可謂不智矣？知乎此則知¶
　變識爲智之説矣。變識爲智，則外不見物，内不見情。¶

物生於土，終變於土，事生於意，終變於意。知夫惟意，則俄是之，¶
俄非之，俄善之，俄惡之。意有變，心無變，意有覺，心無覺。惟一我¶
心，則意者，塵往來爾，事者，欻起滅爾。吾心有大常者存。¶

　識生於意，意生於心。善去識者，去其識之所生之母而已矣。¶
　譬如物生於土，則終變於土。識生於意，終變於意。事之是非¶
　善惡，雖以識分辨之，而莫不皆隨意變也。意在是非則識隨¶
　而在是非，意在善惡則識隨而在善惡。是則子隨母轉也。然¶
　意雖有變，心未嘗變。意雖有覺，心未嘗覺。知心無變無覺，則¶
<pb:CK-KZ_JY134_06p006b>¶
　意如塵之往來，事如欻之起滅，皆不足以動吾心君，而我心¶
　惟一，蓋有大常者存焉爾。¶

情生於心，心生於性。情波也，心流也，性水也。來干我者，如石火¶
頃，以性受之，則心不生物浮浮然。¶

　後世言性者，皆曰性生於心，以心爲母，性爲子。謂如五常之¶
　性根于一心，皆未達夫眞性之所以爲性。三教聖人發明性，¶
　眞如出一口。而賢人膠之，爲其所以未入聖域歟。孔子言『窮¶
　理而後盡性』。理者，心也。與孟子言『盡其心者知其性，知其性¶
　則知天』意同。釋氏言『明心然後見性』，故直指人心，見性成佛。¶
　與今言『心生於性』，皆以性爲母，心爲子也。而尙恐學者未明，¶
<pb:CK-KZ_JY134_06p007a>¶
　又以水喻之，曰：『性，水也。心，流也。情，波也。』則本末次第，厯然易¶
　辯矣。苟事物來干我而以心應之，不亦勞乎？天下之事物無¶
　窮，吾心之精神有限，以有限對無窮，吾心殆矣。惟聖人以性¶
　受之，則心不生，而事物浮浮然不能入吾之靈府矣。¶

賢愚眞僞，有識者，有不識者。彼雖有賢愚，彼雖有眞僞，而謂之¶
賢愚眞僞者，繫我之識。知夫皆識所成，故雖眞者，亦僞之。¶

　人之賢者可慕可重愚者不必慕不必重事物之眞者易留¶
　意而難忘事物之僞者不甚着意而易忘所以區別賢愚眞¶
　僞者皆識情使然也苟知識情所使則雖賢者亦愚之眞者¶
　亦僞之則變識爲智而忘之矣¶
<pb:CK-KZ_JY134_06p007b>¶

心感物不生心生情物交心不生物生識物尙非眞何况於識¶
識尙非眞何况於情而彼妄人於至無中執以爲有於至變中¶
執以爲常一情認之積爲萬情萬情認之積爲萬物物來無窮¶
我心有際故我之良心受制於情我之本情受制於物可使之¶
去可使之來而彼去來初不在我造化役之固無休息殊不知¶
天地雖大能役有形而不能役無形陰陽雖妙能役有氣而不¶
能役無氣心之所之則氣從之氣之所之則形應之猶如太虛¶
於一炁中變成萬物而彼一炁不名太虛我之一心能變爲氣¶
能變爲形而我之心無氣無形知夫我之一心無氣無形則天¶
地陰陽不能役之(郭本有於至無中變成炁八字在猶如太虛之下)¶
<pb:CK-KZ_JY134_06p008a>¶

　天地雖大陰陽雖妙能役有形氣者不能役無形氣者而我¶
　之一心無形無氣天地陰陽尙不能役而反受制於情受役¶
　於物何耶於至無中執以爲有於至變中執以爲常因識生¶
　情因情着物物來無窮造化無定使去使來不得自在或者¶
　謂我之一心能變爲氣能變爲形旣爲氣矣旣爲形矣役於¶
　五行拘於陰陽盛衰往來初不在我造化役之安能自由哉¶
　噫如繪塑師幻像鬼神自生怖畏殊不知我之一心本固太¶
　虛於一炁中變成萬物而彼一炁不名太虛昧者直以一炁¶
　名爲太虛焉能逃天地陰陽之役哉¶

人之平日目忽見非常之物者皆精有所結而使之然人之病¶
<pb:CK-KZ_JY134_06p008b>¶
日目忽見非常之物者皆心有所歉而使之然苟知吾心能於¶
無中示有則知吾心能於有中示無但不信之自然不神或曰¶
厥識旣昏孰能不信我應之曰如捕蛇師心不怖蛇彼雖夢蛇¶
而不怖畏故黃帝曰道無鬼神獨往獨來¶

　瞪目發勞勞久精結故忽見非常之物與彼病目見空中花¶
　及第二月無以異也又有心有所歉忽見𡨚尤之形皆無中¶
　示有也旣見矣孰能不信如捕蛇之師雖夢蛇不畏者習慣¶
　如自然也昔有人居山習定而山精現怪異之形變化百種¶
　魔撓其人其人瞑目不視曰汝之伎倆有盡我之不聞不見¶
　無窮山精退不復見此卽有中示無惟不信之自然不神也¶
<pb:CK-KZ_JY134_06p009a>¶
　若夫卽吾心中可作萬物而見嬰兒姹女靑龍白虎等物者¶
　皆自我作之有無在我與忽見非常之物者異矣然聖人覩¶
　此猶且見如不見何哉黃帝不云乎道無鬼神獨往獨來是¶
　也¶

我之思慮日變有使之者非我也命也苟知惟命外不見我内¶
不見心¶

　人之思慮日日不同莫之致而致也孰使之哉命也旣曰命¶
　矣則由我乎不由我乎使我命在天則思慮不由我若我命¶
　在我則何思何慮故外不見我内不見心¶

譬如兩目能見天地萬物暫時回光一時不見¶
<pb:CK-KZ_JY134_06p009b>¶

　此章當連前章爲一章謂人有思慮譬如兩目能見天地萬¶
　物若能目光反照則天地萬物一時不見是則何庸思慮哉¶
　但世人知此機者鮮矣¶

目視彫琢者明愈傷耳聞交響者聰愈傷心思玄妙者心愈傷¶

　此章亦與上章意連謂目不能反照而視雕琢者明愈傷耳¶
　不能反聽而聞交響者聰愈傷心不能無念而思玄妙者心¶
　愈傷三章相續其義始圓¶

勿以我心揆彼當以彼心揆彼知此說者可以周事可以行德¶
可以貫道可以交人可以忘我¶

　若以我心揆彼則人之識見各各不同人我旣分町畦斯判¶
<pb:CK-KZ_JY134_06p010a>¶
　安能周事哉事且不周况交人乎况行德貫道乎惟以彼心¶
　揆彼此聖人無我之學也如是則何事不周何人不交何德¶
　不行何道不貫哉¶

天下之理小不制而至於大大不制而至於不可制故能制一¶
情者可以成德能忘一情者可以契道¶

　天下之事無不起於小而至於大學者但知防患於微而不¶
　知制情於微能制一情可以成德能忘一情可以契道制一¶
　情者謂情始萌卽制伏之使不致於爲惡故可成德忘一情¶
　者情未萌也情旣未萌則不待忘而忘之矣情忘心空故可¶
　契道也¶
<pb:CK-KZ_JY134_06p010b>¶

　朱象先曰心蔽於物則物物足以役心而五行賊之隨類死¶
　物非死於物也死於心也惟聖人能神神而不神於神是以¶
　日應萬物其心寂然易曰寂然不動感而遂通謂惟寂而後¶
　能應也茲何以隨應而隨寂哉以能一心應之二而不寂以¶
　能虛心應之實而不寂以能靜心應之動而不寂夫寂者心¶
　體也卽物體也凡有應而不能寂者非心也非物也識也有¶
　彼我識而是非利害之意生有聖凡識而師羿師奡之意生¶
　有常變識而無中示有有中示無往來起滅之意生識生意¶
　意復生識如水之流舟如牛之運車又如犀牛之意在月而¶
　月形之入角者不能除故曰欲去千年之識者亦去其俄頃¶
<pb:CK-KZ_JY134_06p011a>¶
　之意而已矣意去而識自去識空而心自空不識也不知也¶
　無時也無方也此時情漠漠然心渾渾然物浮浮然總而冥¶
　之于性夫性吾心之大常也寂然反照甯獨不見天地萬物¶
　哉夫且外不見我内不見心心無其心而後可以忘我故曰¶
　能忘一情者可以契道契道之應萬物而其心寂然者也箋¶
　五鑑¶
¶	
¶	
¶	
¶	
<pb:CK-KZ_JY134_06p011b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY134_06p012a>¶
** 　　六匕篇(匕者食也食者形也)　　　　凡十六章¶

世之人以我思異彼思彼思異我思分人我者殊不知夢中人¶
亦我思異彼思彼思異我思孰爲我孰爲人世之人以我痛異¶
彼痛彼痛異我痛分人我者殊不知夢中人亦我痛異彼痛彼¶
痛異我痛孰爲我孰爲人爪髮不痛手足不思亦我也豈可以¶
思痛異之世之人以獨見者爲夢同見者爲覺殊不知精之所¶
結亦有一人獨見於晝者神之所合亦有兩人同夢於夜者二¶
者皆我精神孰爲夢孰爲覺世之人以暫見者爲夢久見者爲¶
覺殊不知暫之所見者陰陽之炁久之所見者亦陰陽之炁二¶
者皆我陰陽孰爲夢孰爲覺¶
<pb:CK-KZ_JY134_06p012b>¶

　昔人有不識我而求我者以色求之不得又以聲求之不得¶
　又於臭味覺意求之俱不得然後知我之爲我視之不見聽¶
　之不聞搏之不得而橫執以爲我者皆妄也安識所謂眞我¶
　哉今夫世之人以能思能痛者爲我以不能思不能痛者爲¶
　非我兩失之矣能思能痛者果我乎我本無意無念思從何¶
　來是則妄有縁塵於中積聚狃習爲思非我眞有是思也我¶
　本無相無體痛從何起是則妄有血氣於中假合觸覺爲痛¶
　非我眞有是痛也然則不能思不能痛者果非我乎爪髮不¶
　痛手足不思亦我也夢中之天地萬物不思夢中之人神鳥¶
　獸不痛亦我也豈可以人我異之世之人以獨見暫見者爲¶
<pb:CK-KZ_JY134_06p013a>¶
　夢以同見久見者爲覺亦兩失之矣獨見暫見者果夢乎我¶
　本無夢蓋因陰因夜因寐與識相縁而有是夢也我本無覺¶
　蓋因陽因晝因寤與見相縁而有是覺也然則同見久見者¶
　果非夢乎神之所合亦有兩人同夢於夜者陰陽結習亦有¶
　天地萬物久見於夢者豈可以覺夢異之人與我不異覺與¶
　夢不殊然後知遍虛空世界天地人物無一物非我之眞無¶
　一物是我之已而已矣¶

好仁者多夢松柏桃李好義者多夢兵刀金鐵好禮者多夢簠¶
簋籩豆好智者多夢江湖川澤好信者多夢山岳原野役於五¶
行未有不然者然夢中或聞某事或思某事夢亦隨變五行不¶
<pb:CK-KZ_JY134_06p013b>¶
可拘聖人御物以心攝心以性則心同造化五行亦不可拘¶

　世人不能逃陰陽五行者以心有所思而役於事物也傳曰¶
　冦莫大於陰陽無所逃於天地之間又曰五賊在心施行于¶
　天是則五賊生於陰陽而人之所思不着事卽着物事物不¶
　出於五行所以爲五賊所役而不能逃也是賊也在陽則爲¶
　覺在陰則爲夢在覺爲事在夢爲物如好仁者多夢松栢之¶
　類皆役於五行也雖役於五行而夢中忽聞別事忽思他事¶
　識見變遷則夢亦隨變五行亦不能拘知夢中之五行不能¶
　拘則若事若物皆可以御而役之而不役於事物也不役於¶
　事物則陰陽五行烏能爲寇爲賊哉聖人御事物不以思而¶
<pb:CK-KZ_JY134_06p014a>¶
　以心攝心不以念而以性此其所以心同造化而五行不可¶
　拘歟¶

汝見蛇首人身者牛臂魚鱗者鬼形禽翼者汝勿怪此怪不及¶
夢夢怪不及覺有耳有目有手有臂怪尤矣大言不能言大智¶
不能思¶

　天不言而日月運四時行天雖不言而日月運四時行乃大¶
　言矣聖人不思而得聖人雖不思而能得乃大智矣今有人¶
　見夫未嘗見者如蛇首人身之類必以爲怪矣不思夫形寢¶
　神息之時忽有所夢天地人物從何而生從何而見世人習¶
　慣不以爲怪細推詳研吾之精神本自清明甯一而化爲是¶
<pb:CK-KZ_JY134_06p014b>¶
　夢豈不甚可怪哉知夢爲怪矣今觀我之形有耳有目有手¶
　有臂視聽動止比之夢中所見一一有實豈不尤可怪耶况¶
　口之能言心之能思其爲怪有不可勝言者矣或曰吾道與¶
　之貌天與之形雖具耳目手足反而思之不見其爲有也如¶
　是則怪可去乎愚答曰道甚麼或人再舉前問愚曰大言不¶
　能言大智不能思或者呿然而退¶

有人問於我曰爾族何氏何名何字何食何衣何友何僕何琴¶
何書何古何今我時默然不對一字或人扣之不已我不得已¶
而應之曰尙自不見我將何爲我所¶

　人有眞我雖聖智未易自見也人惟不能自見故或以色求¶
<pb:CK-KZ_JY134_06p015a>¶
　我或以聲音求我轉不可得而見矣况問我以氏族名字衣¶
　食友僕琴書古今哉宜乎聖人嘿然不對是不對也乃所以¶
　深對也或者不喻聖人之意而扣之不已夫扣之不已者疑¶
　乎信乎以爲信耶彼之我卽我之彼也彼之彼卽我之我也¶
　彼彼不能相我則我我不能喻彼矣以爲疑耶則我以不我¶
　對而不對以我對我以對非對則以不對對又何疑焉而扣¶
　之不已耶聖人於是自其妄見而喻之謂彼以見見我不以¶
　不見見我以見不見我見我之處不以不見見我不見之所¶
　乃應之曰我尙不見我將何爲我所噫是亦第二義矣¶

形可分可合可延可隱二夫一婦可生二子形可分一夫一婦¶
<pb:CK-KZ_JY134_06p015b>¶
二人成一子形可合食巨勝則夀形可延夜無月火人不見我¶
形可隱以一炁生萬物猶棄髮可換所以分形以一炁合萬物¶
猶破唇可補所以合形以神存炁以炁存形所以延形合形於¶
神合神於炁所以隱形汝欲知之乎汝欲爲之乎¶

　學道有三品上品者以神爲主中品者以炁爲主下品者以¶
　形爲主以神存炁以炁存形所以延形合形於神合神於炁¶
　所以隱形二者雖有徼妙之方然皆以神爲主上品也以一¶
　炁生萬物以一炁合萬物如採祖炁服元炁閉胎息襲氣母¶
　之類皆以氣爲主中品也食巨勝則夀無月火則隱如服食¶
　金石草木存意形中一處皆以形物爲主下品也然三者之¶
<pb:CK-KZ_JY134_06p016a>¶
　中至清者神至濁者形半清半濁者氣夫以至濁之形猶可¶
　合可分可延可隱而况於炁乎而况於神乎學者欲知之欲¶
　爲之惟其志而已矣¶

無有一物不可見則無一物非吾之見無有一物不可聞則無¶
一物非吾之聞五物可以養形無一物非吾之形五味可以養¶
氣無一物非吾之氣是故吾之形氣天地萬物¶

　五物可以養形五味可以養氣則天地之間無一物非吾之¶
　形氣也至於無一物非吾之見無一物非吾之聞則聞與見¶
　果何物耶以爲形可聞見乎則死屍胡不能聞見也以爲氣¶
　可聞見乎則噓呵胡不能聞見也是則形氣之外別有物焉¶
<pb:CK-KZ_JY134_06p016b>¶
　爲之主張乎是維持乎是然則是物果安在哉經不云乎恍¶
　恍惚惚其中有物杳杳冥冥其中有精欲識是物精神是也¶
　然神無我也卽天地萬物之色以見吾神精無人也卽天地¶
　萬物之聲以聞吾精是故吾之形氣天地萬物吾之精神萬¶
　物聲色¶

耕夫習牛則獷獵夫習虎則勇漁夫習水則沉戰夫習馬則健¶
萬物可爲我我之一身内變蟯蛔外烝蝨蚤瘕則龜魚瘻則鼠¶
螘我可爲萬物¶

　人之形本非我有習於物則與物俱化病於氣則與氣俱化¶
　昔人有繪虎入神化爲虎者是習牛則獷之意也昔人有患¶
<pb:CK-KZ_JY134_06p017a>¶
　瘤破之其中皆蝨者是外蒸變蟯蛔之類也習則與物俱化¶
　病則與氣俱化而世人執有其身妄認爲已有者又豈悟夫¶
　天地之委形哉¶

我之爲我如灰中金而不若礦砂之金破礦得金淘砂得金揚¶
灰終身無得金者¶

　不知我無我而盡智求我者如揚灰求金終身不可得也知¶
　無我而不求我則如金藏於礦砂玉藴於石璞昔人以喻水¶
　中鹹味色裏膠青畢竟是有不見其形可謂善喻矣¶

一蜂至微亦能游觀乎天地一鰕至微亦能放肆乎大海¶

　蠢動含靈皆具是心皆具是道昔人謂焦冥蟲向蚊蟲眉睫¶
<pb:CK-KZ_JY134_06p017b>¶
　上建立世界蓋以形觀之則有巨細之分以心論之則無小¶
　大之辯故一蜂可游觀天地一鰕可放肆大海豈可以形微¶
　而輕賤之哉¶

土偶之成也有貴有賤有士有女其質土其壞土人哉(是豈等¶
于人而貴之賤之哉)¶

　人之遇人有貴賤男女之相而起愛惡尊卑之念者分別於¶
　識而不照於智也今遇土偶之人亦有貴賤男女之相而不¶
　起愛惡尊卑之念者知其質爲土而有僞之之智也前章有¶
　言曰知夫皆識所成故雖眞者亦僞之此變識爲智之妙用¶
　也¶
<pb:CK-KZ_JY134_06p018a>¶

目自觀目無色耳自聽耳無聲舌自嚐舌無味心自揆心無物¶
眾人逐於外賢人執於内聖人皆僞之¶

　目逐於色耳逐於聲舌逐於味心逐於物者眾人也目内視¶
　自觀耳反聰自聽舌收津自嚐心攝念自揆賢人也逐於外¶
　者固非執於内者亦妄先達有詩云雖然放下外塵勞内又¶
　縈心兩何異是以聖人皆僞之¶

我身五行之氣而五行之炁其性一物借如一所可以取水可¶
以取火可以生木可以凝金可以變土其性含攝元無差殊故¶
羽蟲盛者毛蟲不育毛蟲盛者鱗蟲不育知五行互用者可以¶
忘我¶
<pb:CK-KZ_JY134_06p018b>¶

　人一身之中具五行之炁所主所應歧之則五其互相含攝¶
　元一性也如金鎔之得水擊之得火木絞之得水鑽之得火¶
　是也至於鳥獸蟲魚莫不皆然比之人則有偏盛之禀爾偏¶
　於火者爲羽偏於金者爲毛偏於水者爲鱗朱雀在南白虎¶
　在西之類是也偏盛於此則不育於彼是知人與萬物各具¶
　五行而五行之炁輪環互用回視我身皆五行之炁假合而¶
　成而昧者執有此身豈不惑哉知此說者可以忘我¶

枯龜無我能見大知磁石無我能見大力鐘鼓無我能見天音¶
舟車無我能見遠行故我一身雖有智有力有行有音未嘗有¶
我¶
<pb:CK-KZ_JY134_06p019a>¶

　枯龜磁石鐘鼓舟車皆物也焉能有爲乎所以見大知大力¶
　大音大行者物感之故也人於事物未行之時無思無爲寂¶
　然何有一旦物感而動事激而發則智力言行見矣智力言¶
　行雖見實事物也於我何有哉故曰未嘗有我¶

蜮射影能斃我知夫無知者亦我則溥天之下我無不在¶

　通天地之間一氣爾豈有無虛實能間之哉世人執六尺之¶
　軀以痒疴覺觸者爲我之有且爪與髮我之實有也何割之¶
　而不痛影非我之實有也何蜮射之而斃我世人見之於著¶
　不見之於微知乎此則知無知者亦我也故曰溥天之下我¶
　無不在¶
<pb:CK-KZ_JY134_06p019b>¶

心憶者猶忘饑心忿者猶忘寒心養者猶忘病心激者猶忘痛¶
苟吸炁以養其和孰能饑之存神以滋其暖孰能寒之養五藏¶
以五行則無傷也孰能病之歸五藏於五行則無知也孰能痛¶
之¶

　人之饑寒病痛皆出於妄心若夫心憶猶能忘饑之類是則¶
　以妄止妄之說也苟知夫我之妄心皆出於五行而以五行¶
　勝之則妄心可以消釋矣故吸炁以養和則可以忘饑存神¶
　以滋暖可以忘寒是則以金實土以火勝水之術也養五藏¶
　以五行可以愈病是則生尅補瀉之法也歸五藏於五行可¶
　以忘病是則形氣無我之道也若夫不吸炁而飽不存神而¶
<pb:CK-KZ_JY134_06p020a>¶
　暖不養五藏以愈病不歸五行以忘痛非天下至精至通之¶
　士其孰能與於此¶

人無以無知無爲者爲無我雖有知有爲不害其爲無我譬如¶
火也躁動不停未嘗有我¶

　此章逐章言形食而論無我之說詳矣聖人又慮學者執無¶
　我如木石故於卒章重發明無我之妙用以爲譬如火也雖¶
　躁動不停未嘗有我若人達此妙用雖終日言行施爲不害¶
　其爲無我噫莊子所謂深知無心者矣¶

　朱象先曰匕者何食也食者何形也五味可以養氣五物可¶
　以養形無一物非吾之炁卽無一物非吾之形也然則形果¶
<pb:CK-KZ_JY134_06p020b>¶
　一乎非也我思異彼思我痛異彼痛彼之不可爲我猶夢之¶
　不可爲覺也然則形果歧乎亦非也異地而同夢千里而一¶
　揆孰爲我孰爲人不惟是也習牛則獷習馬則健萬物一我¶
　也瘕則魚之瘻則鼠之我一萬物也夫我與萬物則必有分¶
　矣而不免與物俱化者何也知我之我而不知無我之我也¶
　且所謂無我之我者又非不目而觀不耳而聽不舌而嚐不¶
　心而揆之謂也執我爲我猶揚灰而求金執無我爲我亦因¶
　噎而廢食也惟聖人能卽我而忘我卽我而忘我故不以見¶
　見我并不以不見見我雖謂耳目手臂之我非我而蛇首人¶
　身鬼形禽翼之我是我可也雖謂智力行音之我非我而枯¶
<pb:CK-KZ_JY134_06p021a>¶
　龜磁石鐘鼓舟車之我是我可也不我而我故無物非我我¶
　而不我故無物是我故曰我與物不異夢與覺不殊箋六匕¶
¶	
¶	
¶	
¶	
¶	
¶	
¶	
¶	
<pb:CK-KZ_JY134_06p021b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY134_06p022a>¶
** 　　七釜篇(釜者化也)　　　　　　　　　凡十三章¶

道本至無以事歸道者得之一息事本至有以道運事者周之¶
百爲得道之尊者可以輔世得道之獨者可以立我知道非時¶
之所能拘者能以一日爲百年能以百年爲一日知道非方之¶
所能礙者能以一里爲百里能以百里爲一里知道無氣能運¶
有氣者可以召風雨知道無形能變有形者可以易鳥獸得道¶
之清者物莫能累身輕矣可以騎鳳鶴得道之渾者物莫能溺¶
身冥矣可以席蛟鯨有卽無無卽有知此道者可以制鬼神實¶
卽虛虛卽實知此道者可以入金石上卽下下卽上知此道者¶
可以待星辰古卽今今卽古知此道者可以卜龜筮人卽我我¶
<pb:CK-KZ_JY134_06p022b>¶
卽人知此道者可以窺他人之肺肝物卽我我卽物知此道者¶
可以成腹中之龍虎知象由心變以此觀心可以成女嬰知炁¶
由心生以此吸神可以成爐冶以此勝物虎豹可伏以此同物¶
水火可入惟有道之士能爲之亦能能之而不爲之¶

　易曰知變化之道者其知神之所爲乎孟子曰聖而不可知¶
　之謂神今天下之學者去聖逾遠望道而未之見覬其庶幾¶
　聖人者絶代無聞焉而况不可知之神故言神者例以孔子¶
　不語怪力亂神絶之故知道之士絶口不言至於生死之説¶
　亦秘而不傳矣且孔子果不言神乎果不言生死乎如曰知¶
　死生之説如曰陰陽不測之謂神鼓之舞之以盡神皆孔子¶
<pb:CK-KZ_JY134_06p023a>¶
　之言也今聖人於七釜一篇備言變化之道蓋釜者資水火¶
　以變物之器也後世學者觀之不驚其言者鮮矣或者指爲¶
　異端僞書宜哉莊子有言曰瞽者無以與乎文章之觀聾者¶
　無以與乎鐘鼓之聲豈惟形骸有聾瞽哉夫知亦有之其是¶
　之謂歟易不云乎天下之動貞夫一者也卽以事歸道者得¶
　之一息之理也以道運事者周之百爲卽能成天下之務一¶
　致而百慮也得道之尊獨者可以輔世立我卽輔相天地之¶
　宜聖人之大寶曰位也道非時之所能拘非方之所能礙卽¶
　通乎晝夜之道而知不疾而速不行而至之謂也可以召風¶
　雨侍星辰卽風以散之雨以潤之可與佑神之謂也可以易¶
<pb:CK-KZ_JY134_06p023b>¶
　鳥獸騎鳳鶴席蛟鯨制鬼神則精氣爲物游魂爲變知鬼神¶
　之情狀之謂也可以入金石卽兌爲金艮爲石山澤通氣然¶
　後能變化成萬物之謂也可以卜龜筮卽卜筮尙占受命如¶
　響之謂也學者能知乾坤一闔一闢謂之變則知坎離交遇¶
　水火相射山澤通氣雷風相搏之機然後知我之震兌卽他¶
　人之肺肝能入震兌之神則可以窺他人之肺肝矣我之魂¶
　魄卽龍虎之精英能凝魂魄之氣則可以化腹中之龍虎矣¶
　坎之中有嬰兒離之中有姹女能取坎中之實以點離中之¶
　虛則女嬰相見各現其形是道也因運神火照入坎中驅逐¶
　陰中之陽飛騰而上至神火本位遇陽中之陰擒制交結如¶
<pb:CK-KZ_JY134_06p024a>¶
　金烏搦兎磁石吸針二氣紐結而生變化或現女嬰之象或¶
　呈龍虎之形變化萬端飛走不定往來騰躍不出鼎爐當是¶
　時則當鼓動巽風助吾離火猛烹極鍛鍊成眞丹凝成至寶¶
　是道也其中有觀心吸神二用皆助火候之力者釋氏觀法¶
　觀心似是而非方士之服炁嚥津棄本逐末安識運神火以¶
　觀眞心鼓巽風以吸眞神之妙用哉丹成之後自然可以伏¶
　虎豹可以入水火是皆性命之秘間有形於易書者易不云¶
　乎非天下至神至精至變至通其孰能與於此苟非其人道¶
　不虛行故曰惟有道之士能爲之聖人欲顯諸仁藏諸用以¶
　盡内聖外王之道故曰亦能能之而不爲之¶
<pb:CK-KZ_JY134_06p024b>¶

人之力有可以奪天地造化者如冬起雷夏造冰死屍能行枯¶
木能華豆中攝鬼杯中釣魚畫門可開土鬼可語皆純氣所爲¶
故能化萬物今之情情不停亦炁所爲而炁之爲物有合有散¶
我之所以行炁者本未嘗合亦未嘗散有合者生有散者死彼¶
未嘗合未嘗散者無生無死客有去來郵常自若¶

　列子問至人潛行不窒蹈火不熱行乎萬物之上而不慄何¶
　以至此關尹答曰是純炁之守也非智巧果敢之列夫人拘¶
　於形則不能變化若夫鍊形爲炁使形盡化炁則聚成形散¶
　爲炁矣故能化萬物今觀雲之變化則知炁之變化也且蜃¶
　之爲物不靈於人而猶積氣之久可以化樓閣人物以爲海¶
<pb:CK-KZ_JY134_06p025a>¶
　市至於鷹化爲鳩豹變爲虎蜣化爲蟬魚化爲龍鳥獸蟲魚¶
　尙能奪天地之造化人反不若何耶以六欲七情内賊其天¶
　眞五行六塵外鑠其神氣雖間有知道者能制精葆神鍊形¶
　化炁而作輟不常十寒一曝求其純乎化炁雖億兆人中而¶
　求一人不可得矣是道也賢愚貴賤皆可爲之其道不遠今¶
　之情情不停皆此物也蓋有非此物者存乎其中學者知乎¶
　此則知吾之所以行炁者知所以行炁則知所以鍊炁知所¶
　以鍊炁則知所以化炁成醕矣是寶也不隨炁合不隨炁散¶
　不逐形生不逐形死故曰客有去來郵常自若¶

有誦呪者有事神者有墨字者有變指者皆可以役神御炁變¶
<pb:CK-KZ_JY134_06p025b>¶
化萬物惟不誠之人難於自信而易於信物故假此爲之苟知¶
惟誠有不待彼而然者¶

　人之精神何所不至哉惟昧者不自知爾世有誦呪事神墨¶
　字變指之類人以爲神靈蓋信於物而不自信也殊不知彼¶
　之神者靈者皆我之至精至誠役之御之而能靈也化書云¶
　神猶母也氣猶子也以神召氣如母召子孰敢不至此亦役¶
　神御氣之道也苟知爲我之精誠豈區區信於物也哉¶

人之一呼一吸日行四十萬里化可謂速矣惟聖人不存不變¶

　天地之大不可以程度計今云一呼一吸日行四十萬里則¶
　人一晝一夜凡一萬三千五百息日行五千五日兆里爲一¶
<pb:CK-KZ_JY134_06p026a>¶
　周天昔人以表影長短驗日之行度遠近亦以世之尋丈爲¶
　凖旣可以尋丈計則可以步里計矣愚妄以謂日行四十萬¶
　里豈得無奇是蓋總其大數爾若果有奇則恐滿五千五百¶
　兆里之數則與易之天地之數五十有五合矣日月五星離¶
　合順逆聖人皆能測而爲厯而昧者莫不見莫能知也故陰¶
　符經云天下莫不見莫能知者是也夫速莫速於大化昔人¶
　謂揭天地以趨新負山嶽以舍故造化無斯須不移也萬物¶
　無暫忽不變也山川日更矣而世人以爲如昨時世日新矣¶
　而世人以爲如故今交一臂而失之者皆在冥中去矣故向¶
　者之我非復今我今日之我非復故吾矣是則我與今俱往¶
<pb:CK-KZ_JY134_06p026b>¶
　矣而昧者不知橫謂今日所遇可係而存安知一息之頃而¶
　大化已行四十萬里哉惟聖人不逆化而存亦不順化而變¶
　故曰不存不變¶

靑鸞子千𡻕而千𡻕化桃子五仕而心五化聖人賓事去物豈¶
不欲建立於世哉有形數者懼化之不可知也¶

　有形有數者必化在聖人不欲苟免也何則旣謂之形必有¶
　數焉非我所有也天地之委蛻也天地且不能停化而形豈¶
　能違化哉雖然聖人假眾物以游世對五行以寓形應萬事¶
　不敢爲天下先故不爲主而爲賓也御萬物而不爲萬物所¶
　役故立於獨而無待也爲賓則如寄寓來去自如爾無待則¶
<pb:CK-KZ_JY134_06p027a>¶
　無耦謂存亡不二爾如是則若形若數豈能拘哉而聖人猶¶
　不欲久立於世者視此形軀爲吾大患懼化之不可知也靑¶
　鸞子古之得道之士也住世千𡻕而千𡻕化卽此意也若夫¶
　桃子五仕而心五化者如孔子行年六十而六十化曾子再¶
　仕而心再化意同¶

萬物變遷雖互隱見炁一而已惟聖人知一而不化¶

　此章意連上章謂有形之物雖互隱見而一炁在天地間未¶
　嘗化也一炁猶且不化况吾之非炁者乎何謂非炁炁之所¶
　自生者前篇已詳述之矣聖人此章明吾之眞靈若寓於形¶
　則雖千年亦化寓於炁則一而不化也¶
<pb:CK-KZ_JY134_06p027b>¶

爪之生髮之長榮衞之行無頃刻止眾人皆(一作能)見之於著不¶
能見之於微(郭本於此有賢人見之於微而不能任化惟十二字)聖人任化所以不化¶

　眾人徒見天地日月化行之速此著而易見者也而不知吾¶
　之榮衞晝夜之間行陰二十五度行陽二十五度凡一萬三¶
　千五百息脈絡之循環運轉無頃刻止故爪之生髮之長無¶
　暫忽停此微而難見者也孰能逃之哉惟聖人不存不變在¶
　彼自化所以無化¶

室中有常見聞矣旣而之門之鄰之里之黨旣而之郊之山之¶
川見聞各異好惡隨之和競從之得失成之是以聖人動止有¶
戒¶
<pb:CK-KZ_JY134_06p028a>¶

　聖人之聞見未嘗異於眾人眾人之聞見隨處變異而生好¶
　惡和競得失之心使聖人異於眾人而隨處不生好惡和競¶
　得失之心則有心矣有我矣此賢人不動心之學望聖人而¶
　未至者也若夫聖人則出門同人隨人好惡從人和競成人¶
　得失如老子之人號亦號人笑亦笑孔子之耳順從心列子¶
　從師三年心不敢念是非口不敢言利害從師五年心更言¶
　是非口更言利害此皆聖人不異眾人眾人不異聖人之說¶
　也何嘗以聞見自異哉聖人之所謹者不妄出戸庭而無咎¶
　不妄同人於莽而弗克攻不妄同人於郊而志未得危邦不¶
　入亂邦不居特以動止爲戒而已矣¶
<pb:CK-KZ_JY134_06p028b>¶

譬如大海變化億萬蛟魚水一而已我之與物蓊然蔚然在大¶
化中性一而已知夫性一者無人無我無死無生¶

　昔人有言曰魚龍不知水爲命猶人在空中不識空我之與¶
　物林然在大化之中性一而已猶蛟魚生於大海之中水一¶
　而已知大海爲一水則蛟魚相忘矣知太虛爲一性則人我¶
　相忘矣何者爲死何者爲生¶

天下之理是或化爲非非或化爲是恩或化爲讐讐或化爲恩¶
是以聖人居常慮變¶

　天下無有不變之事亦無有不變之理聖狂之相去奚啻天¶
　淵生死之不齊奚啻氷炭而聖罔念則化作狂狂克念則化¶
<pb:CK-KZ_JY134_06p029a>¶
　作聖生極則化爲殺殺極則化爲生而况是非恩讐之間疑¶
　似反覆豈不易變哉昧者執其自是如山之不可移恃其有¶
　恩如海之流不竭未幾是化爲非恩化爲讐而前日自是之¶
　我山俄而化爲眾非之海恃恩之人海俄而化爲積怨之山¶
　如高㟁爲谷深谷爲陵不期變而變也吁可畏哉聖人不執¶
　是不辯非不恃恩不念讐平我山夷人海居天下之常慮事¶
　物之變未嘗先人而嘗隨人其要無咎而巳矣¶

人之少也當佩乎父兄之教人之壯也當達乎朋友之箴人之¶
老也當警乎少壯之說萬化雖移不能厄我¶

　人之處世未免有立身行已應事接物之爲茍有我而自用¶
<pb:CK-KZ_JY134_06p029b>¶
　則一動之頃吉凶悔吝隨之惟有一吉之利而凶悔吝三者¶
　厄我矣惟聖人捨已從人當少時卽佩父母之教及其壯也¶
　達乎朋友之箴至於老也警其少壯之説是則自少至老未¶
　嘗有我萬物雖移安能厄我哉¶

天下之理輕者易化重者難化譬如風雲須臾變滅金玉之性¶
厯久不渝人之輕明者能與造化俱化而不留殆有未嘗化者¶
存¶

　輕者人之魂也明者人之神也魂爲木所以輕也神爲火所¶
　以明也日出於卯而魂旺日中於午而神旺日晡於申而魂¶
　絶日没於亥而神絶是則一日之間而吾之魂神與造化俱¶
<pb:CK-KZ_JY134_06p030a>¶
　化而不留矣惟精與魄重而且暗可以厯久故能胎魂胎神¶
　至於來日輕明魂神復自精魄因明因窹而復生復旺矣是¶
　則輕而明者假重而暗者爲之母也使魂神絶於申亥之間¶
　而精魂壞而不存則來日之魂神無自而生矣知道之士知¶
　乎此故鍊精鍊魄爲金爲玉使厯久不渝則吾之魂神可以¶
　永久乘負得其所託而長生矣參同契吉人相乘負安穩可¶
　長生是則鍊精魄爲金玉則吾身爲大吉之身而乘負吾之¶
　魂神矣所以太一火符修鍊金丹只鍊二物者鍊精與魄也¶
　并上爲三物爾參同契謂其木三遂不入火二與之俱者木¶
　三之魂與火二之神不須鍛鍊不入爐鼎而在爐鼎之外周¶
<pb:CK-KZ_JY134_06p030b>¶
　天運火者乃神與魂也魂三神二合之成五所以能周天運¶
　火而不昧精水之一與魄金之四亦合之成五所以能化金¶
　液以成丹如是四物俱能成五者實假中宫土五以成變化¶
　張悟眞謂只縁彼此懷眞土遂使金丹有返還者此也又曰¶
　東三南二同成五北一西方四共之戊已自居本生位三家¶
　相見結嬰兒知此理然後知吾身殆有未嘗化者存¶

二幼相好及其壯也相遇則不相識二壯相好及其老也相遇¶
則不相識如雀鴿鷹鳩之化無昔無今¶

　人之形體亦天地間一物爾無頃刻不與造化俱化者也幼¶
　時之顏貌至壯則異壯時顏貌至老則殊如雀鴿鷹鳩隨四¶
<pb:CK-KZ_JY134_06p031a>¶
　時陰陽之氣變化形體不得自如也安有今昔之同哉然則¶
　吾之形容與今俱往矣與物俱化矣可不覺乎¶

　朱象先曰釜者何化也變化萬物之器也夫旣謂之物矣曷¶
　爲乎化也以同乎物者化之旣同乎物矣烏能化之以異乎¶
　物者化之旣異乎物矣烏能化物乎且又烏知夫化物者之¶
　不與物俱化乎自其化者而觀之爪之生也髮之長也是或¶
　化爲非而恩或化爲仇也不化于形則化於情者也如是卽¶
　謂之不化可也聖人知其然是以不逆化而存不順化而變¶
　二幼不相識化于壯也而吾之不與壯俱化者不變二壯不¶
　相識化于老也而吾之不與老俱化者不變而不見夫情情¶
<pb:CK-KZ_JY134_06p031b>¶
　不停者乎而不見夫一呼一吸日行四十萬里者乎如輕風¶
　掣雲倐忽萬狀而太虛不動也如客有去來郵常自若也故¶
　曰聖人任化所以不化不化者何知一而不化也一者何性¶
　也性一者無人無我無死無生化而有未嘗化者也易曰知¶
　變化之道者其知神之所爲乎神莫神於化而不化之釜矣¶
　箋七釜¶
¶	
¶	
¶	
¶	
<pb:CK-KZ_JY134_06p032a>¶
** 　　八籌篇(籌者物也)　　　　　　　　　凡六章¶

古之善揲蓍灼龜者能於今中示古古中示今高中示下下中¶
示高小中示大大中示小一中示多多中示一人中示物物中¶
示人我中示彼彼中示我是道也其來無今其往無古其高無¶
蓋其低無載其大無外其小無内其外無物其内無人其近無¶
我其遠無彼不可析不可合不可喻不可思惟其渾淪所以爲¶
道(郭本有其本無一其末無多在其小無内之下)¶

　易曰探賾索隱鉤深致遠成天下之亹亹者莫大乎蓍龜如¶
　是則蓍之與龜可以喻道矣是物也本枯莖朽骨爾靈從何¶
　來聖從何起今焉能於今中示古古中示今是則其來無今¶
<pb:CK-KZ_JY134_06p032b>¶
　其往無古而彰往察來也能於高中示下下中示高是則其¶
　高無蓋其低無載而上下無常也能小中示大大中示小是¶
　則其大無外其小無内而齊小大也能一中示多多中示一¶
　是則錯綜其數一致百慮也能人中示物物中示人是則其¶
　外無物其内無人而無有遠近幽深遂知來物也能我中示¶
　彼彼中示我是則其近無我其遠無彼而以言乎遠則不禦¶
　以言乎邇則靜而正也然則枯莖朽骨何其神哉是神也存¶
　乎枯莖朽骨之中不可析不可合不可喻不可思如妙道之¶
　存乎人之血肉形體之中而不可析合不可喻思也易不云¶
　乎蓍之德圓而神惟其渾淪所以爲道¶
<pb:CK-KZ_JY134_06p033a>¶

水潛故藴爲五精火飛故達爲五臭木茂故華爲五色金堅故¶
實爲五聲土和故滋爲五味其常五其變不可計其物五其雜¶
不可計然則萬物在天地間不可執謂之萬不可執謂之五不¶
可執謂之一不可執謂之非萬不可執謂之非五不可執謂之¶
非一或合之或離之以此必形以此必數以此必氣徒自勞爾¶
物不知我我不知物¶

　五行之在天地間其常五其變不可勝計其物五其雜不可¶
　勝計總其綱領則水藴爲五精火達爲五臭木華爲五色金¶
　實爲五聲土滋爲五味然萬物在天地間不可勝計皆自五¶
　行錯雜而生或合之或離之不可執謂之五不可執謂之萬¶
<pb:CK-KZ_JY134_06p033b>¶
　不可執謂之一又不可執謂之非五非萬非一若分別某物¶
　必某數必某氣徒自勞爾故曰物不知我我不知物¶

卽吾心中可作萬物蓋心有所之則愛從之愛從之則精從之¶
蓋心有所結先凝爲水心慕物涎出心悲物淚(淚又作血)出心愧物¶
汗出無暫而不久無久而不變水生木木生火火生土土生金¶
金生水相攻相尅不可勝數嬰兒蘂女金(金又作寶)樓絳宫靑蛟白¶
虎寶鼎紅爐皆此物有非此物者存¶

　陰符經曰天有五賊見之者昌五賊在心施行於天宇宙在¶
　乎手萬物生乎身然則五行之妙用靈哉神哉人患不知其¶
　機爾知其機而制之則五賊皆爲吾用而嬰兒蘂女金樓絳¶
<pb:CK-KZ_JY134_06p034a>¶
　宫青蛟白虎寶鼎紅鑪皆見其形而不能隱故曰見之者昌¶
　見之者見吾身之精神魂魄凝於神水結而成象現於黃庭¶
　之中也是物也猶在腎感愛而爲精在目感悲而爲淚在鼻¶
　感風而爲涕在身媿物而爲汗一同是理皆出於心有所之¶
　而神水隨應也如幼年所見景物至壯至老猶能夢見終身¶
　不忘者卽入於心凝結神水無暫而不久無久而不變也但¶
　心有所之與心無所之不同爾若夫擒制五賊鍛鍊五行惟¶
　一心不動神水自凝然後五賊見形千變萬化矣是道也雖¶
　皆五行之物所化而滅然目有非此五行之物者存乎其中¶
　爲之主宰爾¶
<pb:CK-KZ_JY134_06p034b>¶

鳥獸俄呦呦俄旬旬俄逃逃草木俄茁茁俄停停俄蕭蕭天地¶
不能留聖人不能繫有運者存焉爾有之在彼無之在此鼓不¶
桴則不鳴偶之在彼奇之在此桴不手則不擊¶

　聖人觀化所以無化化之運於形氣之間也天地不能留聖¶
　哲不能繫今觀夫鳥獸呦呦而鳴旬旬而來逃逃而去與夫¶
　草木茁茁而芽停停而茂蕭蕭而枯皆俄然爾化可謂速矣¶
　然聖人所以無化者如鼓不桴則不鳴有在彼無在我也桴¶
　不手則不擊偶在彼奇在此也前篇曰手不觸刃刃不傷人¶
　與此同旨¶

均一物也眾人惑其名見物不見道賢人析其理見道不見物¶
<pb:CK-KZ_JY134_06p035a>¶
聖人合其天不見道不見物一物皆道不執之卽道執之卽物¶

　萬物盈天地間各具一名各具一理見其名而不見其道者¶
　爲物所格眾人也析其理而不見其物者能格於物賢人也¶
　聖人則不然不見所謂道不見所謂物合其天而已矣若夫¶
　指一物謂之道則餘物非道也惟不執之謂之道則物物皆¶
　道也若執之以爲道卽物矣¶

知物之僞者不必去物譬如見土牛木馬雖情存牛馬之名而¶
心忘牛馬之實¶

　物之眞僞生於識聖人遇物眞者亦僞之去識也眞者且僞¶
　之則舉天下之物皆僞矣知天下之物皆僞則何必去物哉¶
<pb:CK-KZ_JY134_06p035b>¶
　如見土木偶形雖有某物之形而心忘某物之實學道之士¶
　當對景之時能如是乎¶

　朱象先曰籌者何物也籌有形有數有奇有偶故名也繫以¶
　八者何剛柔相摩盪爲八卦而變化生焉引而伸之觸類而¶
　長之而萬物之差數覩矣故無以觀其妙不可喻也不可思¶
　也渾渾爾淪淪爾有以觀其徼則凡五色五聲五臭五氣五¶
　味其變不可勝計而不見夫呦呦旬旬逃逃者乎而不見夫¶
　茁茁停停蕭蕭者乎而不見夫嬰兒咤女金樓絳宫青蛟白¶
　虎寶鼎紅鑪者乎不執之皆道也在彼不在此也執之皆賊¶
　也金丹卽毒藥也聖人知其然是以去識而合其天不必見¶
<pb:CK-KZ_JY134_06p036a>¶
　物而物不隱也不必去物而物不留也如桴鼓鼓鳴桴停鼓¶
　寂手桴桴擊手止桴懸近無我也遠無彼也往無古也來無¶
　今也合萬爲五合五爲一合一爲虛窈窈冥冥仍歸渾淪釜¶
　且不立籌於何有箋八籌¶
¶	
¶	
¶	
¶	
¶	
¶	
<pb:CK-KZ_JY134_06p036b>¶
¶	
¶	
¶	
¶	
¶	
¶	
¶	
¶	
¶	
¶	
<pb:CK-KZ_JY134_06p037a>¶
** 　　九藥篇(藥者雜治也)　　　　　　　凡三十一章¶

勿輕小事小隙沈舟勿輕小物小蟲毒身勿輕小人小人賊國¶
能周小事然後能成大事能積小物然後能成大物能善小人¶
然後能契大人天旣無可必者人人又無能必者事惟去事離¶
人則我在我惟可卽可未有當繁簡可當戒忍可當勤惰可(勤惰)¶
又作動靜)¶

　此一篇皆藥石之言所以謂之雜治也蓋人之處世未能去¶
　事離人則應事接物之際一動一止有吉凶悔吝存焉聖人¶
　欲人避凶就吉免悔吝之虞故垂藥石之訓使人服膺而對¶
　治之非大聖大智其孰能如是哉且夫天旣無可必者人人¶
<pb:CK-KZ_JY134_06p037b>¶
　又無能必者事其敢輕小人輕小物輕小事哉孔子曰人心¶
　險於山川難於知天天猶有春秋冬夏旦暮之期人者厚貌¶
　深性其就義若渴者其去義若熱者豈可測哉世之輕小人¶
　易小物忽小事而至於敗國亡家喪身失命者多矣故聖人¶
　謂能善小人然後能契大人能積小物然後能成大物能周¶
　小事然後能成大事無非自小以至大自微以至著而不敢¶
　以其小物小人小事而輕忽之也聖人之待小者且加之謹¶
　况其大者乎天下之理未有當繁之事可以簡能了者亦未¶
　有當戒之事可以强忍爲之者亦未有當勤之事可以慵惰¶
　成之者故於人於世惟可則可惟不可則不可故於事無可¶
<pb:CK-KZ_JY134_06p038a>¶
　無不可初何固必哉是則聖人雖日應萬物而不着事不着¶
　物而我在我矣¶

智之極者知智果不足以周物故愚辯之極者知辯果不足以¶
喻物故訥勇之極者知勇果不足以勝物故怯¶

　天下之理爭之則不足遜之則有餘聖人之大智若愚大辯¶
　若訥大勇若怯者豈姑爲是僞行哉蓋知夫智果不足以周¶
　物故愚辯果不足以喻物故訥勇果不足以勝物故怯爾傳¶
　曰其愚不可及則智不如愚十語九中不如一默則辯不如¶
　訥柔能制剛弱能勝强則勇不如怯¶

天地萬物無一物是吾之物物非我物不得不應我非我我不¶
<pb:CK-KZ_JY134_06p038b>¶
得不養雖應物未嘗有物雖養我未嘗有我勿曰外物然後外¶
我勿曰外形然後外心道一而已不可序進¶

　善應物者無物善養我者無我有物則不能應物有我則不¶
　能養我何則物非我物我非我我纔外物便是外我纔外我¶
　便是外心若作内觀其心外觀其形遠觀其物則分心我物¶
　爲三未免序進也道一而已直下便見不勞分別一空總空¶
　何必序進哉¶

諦毫末者不見天地之大審小音者不聞雷霆之聲見大者亦¶
不見小見邇者亦不見遠聞大者亦不聞小聞邇者亦不聞遠¶
聖人無所見故能無不見無所聞故能無不聞¶
<pb:CK-KZ_JY134_06p039a>¶

　人有所見則有所不見有所聞則有所不聞非神有所限而¶
　精有所量也用吾精神不得其道爾殊不知凡天地萬物之¶
　妙者皆吾之神凡天地萬物之有者皆吾之精夫如是則聖¶
　人無所見乃能無所不見無所聞乃能無所不聞學者知之¶
　乎¶

目之所見不知其幾何或愛金或愛玉是執一色爲目也耳之¶
所聞不知其幾何或愛鐘或愛鼓是執一聲爲耳也惟聖人不¶
慕之不拒之不處之¶

　是章義連前章之旨聖人慮學者不知無所見無所聞爲大¶
　也姑以所聞所見喻之如目之所見不知其幾何色而視某¶
<pb:CK-KZ_JY134_06p039b>¶
　物者執某色以拘其見耳之所聞不知其幾何聲而聽某響¶
　者執某聲以拘其聞惟聖人不慕彼之聲色不拒彼之形響¶
　不處吾之見聞則吾之見聞大矣¶

善今者可以行古善末者可以立本¶

　學者欲行古道必善今俗欲返本源須知末務茍生於今之¶
　世而違今之俗則害生矣只知有本源而不知有末務則難¶
　立矣故聖人和光同塵以善今泛應曲當以善末者乃所以¶
　爲行古道立本源之地也歟¶

狡勝賊能捕賊勇能虎能捕虎能克己乃能成己能勝物乃能¶
利物能忘道乃能有道¶
<pb:CK-KZ_JY134_06p040a>¶

　賊以狡勝虎以勇勝固矣然則已以何克哉已者我身也克¶
　者能勝也知我身本何物則知所以克之之道矣學者當觀¶
　我本無已因七情六欲縁合而生欲克我身先克情欲前章¶
　不云乎能制一情可以成德能忘一情者可以契道此聖人¶
　成已之學也旣能成已矣然後能利物苟有一物存乎吾前¶
　則爲物勝矣焉能利物哉旣能成已又能利物可以造道矣¶
　然則道可忘矣道未能忘焉能有道¶

函堅則物必毁之剛斯折矣刀利則物必摧之銳斯挫矣威鳳¶
以難見爲神是以聖人以深爲根走麝以遺香不捕是以聖人¶
以約爲紀¶
<pb:CK-KZ_JY134_06p040b>¶

　堅則毁矣銳則挫矣以深爲根以約爲紀皆老子之言而關¶
　尹子復以函刀鳳麝以發明老子之言使學者盡守柔取虛¶
　韜光無藏之理以曲全免咎而已豈非藥石之言乎¶

瓶有二竅以水實之倒瀉閉一則水不下蓋不升則不降井雖¶
千仞汲之水上蓋不降則不升是以聖人不先物¶

　夫滿水於瓶閉一竅而倒瀉不下者何哉蓋水之氣不宣達¶
　而上升則水亦不能下降矣與夫井之水俯而汲之水可上¶
　出不汲則亦不升矣聖人懷道抱德人能升進上求則必俯¶
　而接之不求則無由與之矣此不升則不降也聖人懷經濟¶
　之心雖才超伊吕非侯王屈己降志亦無由而强化矣此不¶
<pb:CK-KZ_JY134_06p041a>¶
　降則不升也瓶以升而後降井以降而後升也聖人取物爲¶
　則迫而後動感而後起此聖人不爲天下先乃所以爲天下¶
　先也¶

人之有失雖己受害於已失之後久之竊議於未失之前惟其¶
不恃已聰明而兼人之聰明惟其無我而兼天下之我終身行¶
之可以不失¶

　使睿智聰明如虞舜猶不自恃而捨已從人况餘人乎世人¶
　於旣失受害之後平心自思公言自議所以受禍之端皆恃¶
　一已之聰明罔人忽理而致之也旣知旣悔聰明何恃焉往¶
　者不可以追矣而來者猶可爲也惟屈己持謙以貴下賤不¶
<pb:CK-KZ_JY134_06p041b>¶
　恃己能不執我見納天下之聰收天下之明兼天下之我用¶
　天下之智終身行之故無再失如勾踐保國於會稽受辱之¶
　後秦穆納言於崤函敗師之年皆其類也¶

古今之俗不同東西南北之俗又不同至於一家一身之善又¶
不同吾豈執一豫格後世哉惟隨時同俗先機後事捐忿塞慾¶
簡物恕人權其輕重而爲之自然合神不測契道無方¶

　隨時同俗先機後事捐忿塞慾簡物恕人是數者與孔子翼¶
　易隨時同人知幾成務懲忿窒慾易簡恕忠之言頗同而學¶
　者不知謂道家之學獨尙無爲是則將謂聖人執一豫格後¶
　世聖人何心哉古今四方一家一身俗尙雖各不同而聖人¶
<pb:CK-KZ_JY134_06p042a>¶
　權其輕重而爲之制可從先進則從先進可拜下則拜下惟¶
　其無可無不可所以合神不測契道無方也孔子不云乎竊¶
　比於我老彭然則孔老之道其可以異觀乎¶

有道交者有德交者有事交者道交者父子也出於是非賢愚¶
之外故久德交者則有是非賢愚矣故或合或離事交者合則¶
離¶

　道交者聖人也德交者君子也事交者眾人也聖人之交抱¶
　道德之至純故天下和同譬如父子天親不得以是非賢愚¶
　而離間也若夫賢人君子之交必以德義相合聲氣相同故¶
　賢則親愚則疎是則合非則離不出乎賢愚是非之域矣小¶
<pb:CK-KZ_JY134_06p042b>¶
　人之交非勢利不交也有故而合有故而離莊子曰以利合¶
　者迫窮禍患害相棄也其斯之謂歟¶

勿以拙陋曰道之質當樂敏㨗勿以愚暗曰道之晦當樂輕明¶
勿以傲易曰道之高當樂和同勿以汗漫曰道之廣當樂急要¶
勿以幽憂曰道之寂當樂悅豫古人之言學之多弊不可不救¶

　古人之言教不止一端在當時有禽滑釐宋缾尹文彭䝉田¶
　駢愼到墨翟諸家之學今其言不傳至孟子之時止有楊墨¶
　二家之言則知禽宋尹彭田愼之言至關尹仲尼之時已拒¶
　絶之矣敏㨗者如今之禪學問答所以尙口㨗給也輕明者¶
　如今之騰身踴躍習觀之類也和同者如西域教之六羣和¶
<pb:CK-KZ_JY134_06p043a>¶
　合也要急者如今之參一句話頭以求頓悟也悅豫者如今¶
　之放逸曠達逍遙自在也是數者雖非當時古人之教而其¶
　事大率相類學之多弊亦不可不救也¶

不可非世是已不可卑人尊已不可以輕忽道已不可以訕謗¶
德已不可以鄙猥才已¶

　非世者世亦非之禍也卑人者人亦卑之辱也遇輕忽而能¶
　忍自以爲已有道淺也遇訕謗而不辯自以爲已有德驕也¶
　至於逢鄙猥之人自以爲已有才繆也是五者皆學者之病¶
　也宜自藥之¶

困天下之智者不在智而在愚窮天下之辯者不在辯而在訥¶
<pb:CK-KZ_JY134_06p043b>¶
(郭本章末有伏天下之勇者不在勇而在怯二句)¶

　人之多智多辯者病也人之能愚能訥者藥也智不能困天¶
　下之智辨不能窮天下之辯以智攻智以辯敵辯如以火止¶
　火以水止水爾奚益哉昔南唐選博學辯給之使使本朝我¶
　太祖選不識字至愚至訥武夫對之使辯博之使技無所施¶
　卽此道也¶

天不能冬蓮春菊是以聖人不違時地不能洛橘汶貉是以聖¶
人不違俗聖人不能使手步足握是以聖人不違我所長聖人¶
不能使魚飛鳥馳是以聖人不違人所長夫如是者可動可止¶
可晦可明惟不可拘所以爲道¶
<pb:CK-KZ_JY134_06p044a>¶

　天下道術或尙晦或尙明或尙動或尙止皆自然之理也聖¶
　人觀天之道以時吾神之晦明察地之利以宜吾形之動止¶
　近取諸身旣如是則遠示之人亦莫不然是則神宜明則明¶
　之神宜晦則晦之形宜動則動之形宜靜則靜之爾吾之手¶
　不能步足不能握猶魚不能飛禽不能馳也天猶不可使冬¶
　蓮春菊地猶不可使洛橘汶貉而况違我所長乎而况違人¶
　所長乎苟違其形神之所長而强爲之斯害也已道安在哉¶

少言者不爲人所忌少行者不爲人所短少智者不爲人所勞¶
少能者不爲人所役¶

　多言則爲人所忌多行則爲人所短多智則爲人所勞多能¶
<pb:CK-KZ_JY134_06p044b>¶
　則爲人所役皆悔吝也可不謹哉¶

操之以誠行之以簡待之以恕應之以默吾道不窮¶

　應事接物不可不誠不誠則喪德故於誠則操而存之不可¶
　不簡不簡則勞神故於簡則行而宜之不可不恕不恕則忿¶
　不懲不可不默不默則機不密盡是四者吾道何窮哉¶

謀之於事斷之於理作之於人成之於天事師於今理師於古¶
事同於人道獨於已¶

　謀今之事當以今之事爲師如善弓者師弓不師羿善舟者¶
　師舟不師奡其式則不遠也斷事之理當以古人爲師古人¶
　聖人揆理曲盡非今人所及也事作於人不得不與人同其¶
<pb:CK-KZ_JY134_06p045a>¶
　好惡也旣謂之事矣作之於人成之於天在我何敢固必哉¶
　若夫道則在我獨行而已矣¶

金玉難捐土石易捨學道之士遇微言妙行愼勿執之是可爲¶
而不可執若執之則腹心之疾無藥可療¶

　學者得一善言聞一善行則拳拳服膺而毋失可謂好學矣¶
　殊不知此可以成德不可以入道道則靈臺皎潔一物不留¶
　庶可晞覬若遇微言妙行執之於心是爲腹心之疾無藥可¶
　療何則土石易捨金玉難捐微言妙行入人心府終身不忘¶
　昔人謂一句合頭語萬劫繫驢椿信哉¶

人不明於急務而從事於多務他務奇務者窮困災厄及之殊¶
<pb:CK-KZ_JY134_06p045b>¶
不知道無不在不可捨此就彼¶

　心外別無道道外別無心是道也散在萬物而聚見於人心¶
　是心也昭昭於日用之間起居食息無不在也故心爲學者¶
　之急務古人修心無剪爪甲工夫蓋時不待人不容緩也茍¶
　得其修大而化之而爲聖苟不得其修則流之於卵胎濕化¶
　舉諸世事復有大於此者乎世之學者賤常貴異急於所緩¶
　緩於所急貪多尙奇而從事於外務縱使得之遇窮困災厄¶
　且不能免况度世乎南華有言以隨侯之珠彈千仞之雀其¶
　捨此就彼棄重就輕倒置如是悲夫¶

天下之理捨親就疎捨本就末捨賢就愚捨近就遠可暫而已¶
<pb:CK-KZ_JY134_06p046a>¶
久則害生¶

　此章又重發明上章之旨謂學者亦有捨親就疎捨本就末¶
　捨賢就愚捨近就遠而於道有所得者可暫而已久則害生¶

昔之論道者或曰凝寂或曰邃深或曰澄澈或曰空同或曰晦¶
冥愼勿遇此而生怖退天下至理竟非言意苟知非言非意在¶
彼微言妙意之上乃契吾說¶

　自古聖賢立言垂訓所尙不同同歸於道有言凝然寂默者¶
　有言澄湛虛徹者有言空無太同者有言晦冥息滅者學者¶
　遇此勿生退怖道不在言意言意豈能盡道耶在彼微言妙¶
　意之上乃契聖人之說¶
<pb:CK-KZ_JY134_06p046b>¶

聖人大言金玉小言桔梗芣苢用之當桔梗芣苢生之不當金¶
玉斃之¶

　聖人之言精者如金如玉麤者如梗如苢昔人謂細語及粗¶
　言皆歸無上道有因粗言而悟道者有言細語而不悟者如¶
　用藥之當服草木生之不當服金玉斃之安取乎藥之貴賤¶
　哉惟其當而已矣¶

言某事者甲言利乙言害丙言或利或害丁言俱利俱害必居¶
一於此矣喻道者不言¶

　道與事不同事則有利有害故言事則有某言中利某言中¶
　害之理至於言道則終無某言中道某言不中道之理故善¶
<pb:CK-KZ_JY134_06p047a>¶
　喻道者不言¶

事有在事言有理道無在道言無理知言無理則言言皆道不¶
知言無理雖執至言爲梗爲翳¶

　道與事相反如水火晝夜之不侔也學者言道如言事則誤¶
　矣言事則事有所在故事之言有理也言道則無在無不在¶
　則道之言安有所謂理哉若知夫道無理可言則言言皆道¶
　不然則雖執至言爲梗爲翳而已¶

不信愚人易不信賢人難不信賢人易不信聖人難不信一聖¶
人易不信千聖人難夫不信千聖人者外不見人内不見我上¶
不見道下不見事¶
<pb:CK-KZ_JY134_06p047b>¶

　學道自信門入信苟不篤道無由而入矣然而信聖賢易信¶
　狂愚難信至狂愚則吾之信可謂篤矣然吾之所謂信者非¶
　世人之所謂信也世人之所謂信者信之信也吾之所謂信¶
　者不信之信也若夫不信狂愚之人則世人皆能信吾之不¶
　信也至於不信賢人則世人未必信吾之不信也况乎至於¶
　不信聖人則豈世人信其不信者乎又况乎至於不信千萬¶
　聖人此則世人尤其難信之法也惟能信吾不信千萬聖人¶
　者其信可謂眞信矣斯人也其亦外不見人内不見我上不¶
　見道下不見事者也¶

聖人言蒙蒙所以使人聾聖人言冥冥所以使人盲聖人言沈¶
<pb:CK-KZ_JY134_06p048a>¶
沈所以使人瘖唯聾則不聞聲唯盲則不見色唯瘖則不音言¶
不聞聲者不聞道不聞事不聞我不見色者不見道不見事不¶
見我不音言者不言道不言事不言我¶

　昔有學者問於其師曰有一人負盲聾瘖三者之病來見於¶
　師師何以發藥師曰汝近前來學者近前而立師以掌示之¶
　曰此何物曰掌師叱曰汝非三種病人矣噫是人聞師語而¶
　近前則不聾矣能見掌則不盲矣曰掌則不瘖矣然其人始¶
　發問端似知此理及乎被師一勘則本情露矣參同契曰耳¶
　目口三寶塞固勿發通陰符經云九竅之邪在乎三要可以¶
　動靜與此同旨嗚呼安得不聞聲不見色不音言者與之默¶
<pb:CK-KZ_JY134_06p048b>¶
　會哉¶

人徒知僞得之中有眞失殊不知眞得之中有眞失徒知僞是¶
之中有眞非殊不知眞是之中有眞非¶

　天下學者皆知僞得之中有眞失僞是之中有眞非故求眞¶
　得以爲得眞是以爲是也殊不知道無得失無是非纔有得¶
　失有是非則是事也非道也如人學道而忽遇異景異物而¶
　橫執以爲眞得眞是者往往多遭魔攝而不悟其爲眞失眞¶
　非矣¶

言道者如言夢夫言夢者曰如此金玉如此器皿如此禽獸言¶
者能言之不能取而與之聽者能聞之不能受而得之惟善聽¶
<pb:CK-KZ_JY134_06p049a>¶
者不泥不辯¶

　此一喻最善與人說道誠如說夢說者曰吾夢極富貴聽者¶
　曰吾且不見吾且不知說者曰吾眞有是夢不可不信聽者¶
　曰吾旣不見不知何以生信說者不能取而示之則曰聽者¶
　不智聽者不能得而見之則曰說者不實如是則說者言之¶
　不如不言聽者聽之不如不辯昔人謂知道易不言難聞道¶
　易默會難故善聽者不於言下求道惟默會其言外之旨可¶
　也苟泥其言而辯其實烏足以爲善聽善學者哉關尹子特¶
　於篇末垂此章爲訓者蓋欲學者觀此玄言不泥不辯惟領¶
　會其言外之旨而已矣¶
<pb:CK-KZ_JY134_06p049b>¶

圓爾道方爾德平爾行銳爾事¶

　道不圓則不神德不方則不正行不平則不常事不銳則不¶
　利關尹子述微言妙義旣終又慮學者或志於道而忘德或¶
　立德而遺行或積行而廢事是則知務本而不知務末未有¶
　不因末而害本者也世固有因事之失而虧行者亦有因行¶
　之虧而損德者亦有因德之損而妨道者學者豈可只知從¶
　事於道而不資德行以相扶助哉又豈可只知積德累行而¶
　遇事不加謹哉世亦有志於道而闡提德行與夫失業廢事¶
　者安知聖人立言垂訓體用畢備本末具陳如此詳悉耶噫¶
　關尹子大聖人慈憐後世之心至矣盡矣不可思議矣學者¶
<pb:CK-KZ_JY134_06p050a>¶
　可不勉旃¶

　朱象先曰藥者何瀹也治也九者何究也盡也陽盡於九而¶
　陰可復也藥盡於九而生無窮也雖然物物而治之不勝藥¶
　矣物物而藥之不勝治矣又何以合神不測而契道無方乎¶
　聖人曰道本無藥也凡宇宙間物我之相與夫是非得失智¶
　愚勇怯之數執之皆病不執之皆藥也是以下藥藥物中藥¶
　藥我上藥藥心何以明其然也執一聲爲耳病不在耳也執¶
　一色爲目病不在目也是舍本而就末者也聖人於是乎有¶
　不先物之藥藥今而以古也藥同而以獨也藥人而以天也¶
　若是足以明我乎未也微言非言也妙意非意也泥微言妙¶
<pb:CK-KZ_JY134_06p050b>¶
　行而眞得之眞是之猶執夢中之言而器皿之禽獸之也故¶
　曰雖應物未嘗有物雖養我未嘗有我夫旣外不見物内不¶
　見我矣方圓與平銳均也庸愚與聖賢等也金玉與芣苢一¶
　也何也執之皆病不執之皆藥也古人曰藥藥元無藥知無¶
　藥之藥則知無物之物矣卽不言治可矣箋九藥¶
¶	
¶	
¶	
¶	
¶	
<pb:CK-KZ_JY134_06p051a>¶
* 出世紀¶
道行乎教非文不宣蓋將以詔眾而傳遠也故教託文顯道因¶
教明三者相須而不可偏廢也然文有隱見教實與焉所以關¶
乎道之興替也孔子著六經以鳴道天下宗之教已行矣秦皇¶
出而儒書焚文旣隱而教遂熄漢出屋壁而列之文旣彰而道¶
乃行是知文之隱見卽道之晦明也故夫子有斯文未喪之嘆¶
一皆推之於天信非人之智力所能及也我玄元道祖當周室¶
之衰將有事乎西征而關令尹望雲氣知天眞至於是預期齋¶
戒以俟應兆旣至乃延而師之受道德五千之言及乎得其道¶
乃祖玄述妙致大盡精而著爲是經將以擴明其教也按劉向¶
<pb:CK-KZ_JY134_06p051b>¶
言關尹子隱德行人易之蓋當時潛德不耀而教不大行今以¶
莊列二書攷之列子則見而師之故多請問之辭莊子則聞風¶
悅之遂稱之爲古之博大眞人以二子之高致而推尊如是其¶
道蓋可知矣逮秦漢之交有蓋公者方異之人曹參嘗師事之¶
事見於史以是書授參參旣用其道及薨與書俱葬孝武復得¶
於方士又爲劉安匿之吁玄聖之書何鬱多而通鮮邪豈得之¶
者懼夫漏神洩道寶秘而爲獨善之計邪自劉向表進之後獨¶
見於葛稚川之序自茲以後是書遂秘由晉而來修文輔教如¶
陶寇王尹李吳馬杜諸大師德所著子集見於藏室者不啻千¶
餘卷終未有一言及於是書有宋碧虛先生教法中博贍者也¶
<pb:CK-KZ_JY134_06p052a>¶
其註老莊引證百家無所不至爲道德纂微序乃曰今之西升¶
經卽關尹子書也又莊列所引之句是也或有之而亡也緣世¶
亡其書道藏失載故斯億度也徽皇御極大𢎞玄教政和中雕¶
鏤藏經凡兩詔天下蒐訪道門隱書甚至督責郡縣入進者加¶
以賞所獲雖眾而此書竟不出金源大定初重陽祖師自秦抵¶
海倡起全眞追三代之湻風續無爲之古教長春嗣教詔赴龍¶
庭陳先王之道德慈儉好生之諫切切而進妙沃聖心大加開¶
納繇是淸淨之化雷動風行化洽華夷玄門大啟長春上仙之¶
後清和典教名師高德輔玄翼德者珠聯玉耀於一時通都大¶
邑宫觀相望星弁肩摩霞裾武接以至深山巖谷十百爲居草¶
<pb:CK-KZ_JY134_06p052b>¶
衣木食怡然有巢許之風雖髽童樵汲者亦皆進德業談道性¶
無妄語一時教風之盛自三代而下未有如此時也𡻕癸巳有¶
羽客張仲才南游回詣寶玄堂求見於宗師炷禮畢笈出一書¶
將獻之眾師目之題籖曰關尹子書眾猶率然不爲意取讀之¶
義奥文古詞徑閟澀猶車行螘蛭觸途皆硋乃相與鉤索漸得¶
所指類推不已義大昭彰意至聖而言至希輕輕然冷冷然使¶
人如登虛無之景遊廣漠之世不知心迹之俱超也眾師驚喜¶
曰然則古有是書何絶世無聞今何從而出詰之則曰遊之楚¶
得於采山之人蓋如李筌行陰符於石室也眾乃拜于宗師訴¶
以得經之由宗師漠然久之曰時哉時哉斯文之出其天意乎¶
<pb:CK-KZ_JY134_06p053a>¶
是書不行於世蓋千年矣今天元啟瑞道化興行而此書出世¶
者是其時也在吾門者宜自幸自慶生斯時值聖教探討服行¶
以致其妙則聖人雖千古之遠遇之猶旦暮也嗚呼盛哉非天¶
所𢌿其孰能與於此是經之出其異者蓋有三全眞之教千百¶
世間然一出也此經秘絶亦千年矣今眞教方隆秘經隨出不¶
先不後同時相值是一異也清和典教蓋三傳矣不出於前師¶
如有所俟正清和典教之年翻然而出是二異也旣出張君卽¶
得之自楚之燕踰二千里都無迂墜直獻于師如有所使者是¶
三異也噫以千載之前之尹書付千載之後之尹氏惠然自至¶
如芥投針以三斯者而驗焉蒼蒼之意不遠矣昔者河出圖洛¶
<pb:CK-KZ_JY134_06p053b>¶
出書六經出於壞壁故先王之道明聖門恃之爲龜鑑今聖書¶
出於道隆之世其萬世玄門之龜鑑乎繼而披雲天師刋鏤藏¶
經卽補入藏室稱爲文始眞經遵太上之命號也眞常眞人開¶
置玄學才俊聚焉朝講夕演多及是經然其詞旨敻異自成一¶
家略無莊列寓言駕辯乘風夢蝶傲世等語自宇至藥分次篇¶
目極有奥旨章章義異皆不失篇題自有書契以來未有如此¶
書之淵奥也通玄而致命知天而盡神剖五常百行之精微超¶
六籍名言之迹演四句百非之要義異聱牙詰曲之辭窮益深¶
測益遠若履橫杖浮大海躡飛葉游大虛葛翁模象之語仿佛¶
遇之屢有時彥探微索隱作爲箋解然跋前㚄後反爲書玷抱¶
<pb:CK-KZ_JY134_06p054a>¶
一子謂咸備天神至聖四者之道如女嬰龍虎之語丹道之妙¶
也鐘鼓舟車之語禪者之機也精水神火之語造化之秘也小¶
隙小蟲之語人事之詳也我寓道寓之語無言之言也後學知¶
其一者不知其二達其常者不達其變明乎空宗或昧於鍊養¶
有無俱燭復疎於治文故解之者未免有管中窺豹之誚也象¶
先昨游浙右得抱一先生所著言外經旨其道眼高明學問富¶
贍註文不爲正經文字所束鼓舞變化指妙意於詞章之外而¶
不失本旨故曰言外經旨所謂四者之道皆盡之矣其跌宕超¶
詣出神入天亦足以起關尹於千載之下是註也惟曉於上智¶
非訓詁之設也夫是經大教中不可闕者也抱一之註又是經¶
<pb:CK-KZ_JY134_06p054b>¶
中不可闕者也經旨旣明則使玄聖之旨昭昭乎如天日在上¶
有眼目者俱得瞻依所謂教託文顯道因教明豈不信歟終南¶
山樓觀宗聖宫卽眞人受經結草樓之地也人世雖更山川良¶
是象先來瞻靈境心醉聖風游之詠之不知在數千年之外也¶
因結夏是宫就出抱一之註札而傳之冀乎若道若俗若智若¶
庸因經悟道因道度世是亦不辜大聖慈惠天下後世之心矣¶
復慮得之者昧知其來不知尊敬故序出世之詳使知爲希有¶
之遇而不自棄也凡我同志其朂之哉時至元十八異𡻕在辛¶
巳重陽節日茆山道人朱象先誌¶
¶	
