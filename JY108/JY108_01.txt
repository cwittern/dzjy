#-*- mode: org; -*-
#+TITLE: 太上玄靈北斗本命延生真經註解
#+DATE: 2011-05-31 16:01:45
#+PROPERTY: kxid KX111
#+PROPERTY: title 太上玄靈北斗本命延生真經註解
#+PROPERTY: baseedition CK-KZ
#+PROPERTY: source 重刊道臧輯要考正版
#+PROPERTY: dz DZ0751
#+PROPERTY: id JY108
#+PROPERTY: JUAN 0
#+PROPERTY: JUAN 000
#+PROPERTY: JUAN 000
<pb:CK-KZ_JY108_01p021a>¶
* 北斗延生經註解序¶
原夫太素未分無光無象混黃成化有始有終則昇淸而滯穢¶
輔善而貶凶置百二十曹局列於冥府造三十六部經祕於瓊¶
宮度天人之有道啟含識之不矇余歎曰莫非三界十方天地¶
人倫斯爲以而道之紀也今竊見聖世幸逢豐年得遇皇朝將¶
道德而安家邦效勳華而育黎庶而况天下晏然太玄彰耀今¶
卽啟有道之心者扶風氏等志奉日新慕眞嵗久禱¶
天祐而制凶魔求師訓而傳道要遂得遇崆峒山玄元眞人明¶
龍漢之玄文演赤明之妙奥教符十洞三乘化列萬機一義註¶
解¶
<pb:CK-KZ_JY108_01p021b>¶
北斗延生經一卷上則有飛神金闕中則有保國甯家次則有¶
延齡益夀普度有情之品同登無礙之門於是謹作斯文用題¶
經首李白謹序¶
¶
¶
¶
¶
¶
¶
¶
<pb:CK-KZ_JY108_01p022a>¶
#+PROPERTY: JUAN 001
<pb:CK-KZ_JY108_01p022a>¶
* 太上玄靈北斗本命延生眞經註解¶
　　　　　　　　　　　@by崆峒山玄元眞人註解并頌¶
　太者至極也上者崇高也玄者幽遠也靈者神用也北斗者¶
　運行之機要也本命者元來之性也延生者長存不壞也眞¶
　經者進通眞妙之徑路也○大眾大聖天眞垂訓誘化世人¶
　窮通有漏究竟無爲內使沖和外合機要變化飛昇遊晏玉¶
　京矣奈何世人迷惑眞道恣縱貪癡三業齊生六情並起三¶
　業者貪嗔癡也六情者眼耳鼻舌身意是也旣起三業六情¶
　則生障礙旣有障礙則生煩惱旣有煩惱種種纒縳轉乖眞¶
　趣意馬顚狂心猿奔竄散失靈源敗壞眞炁罪積邱山善無¶
<pb:CK-KZ_JY108_01p022b>¶
　塵露南辰减算北斗除年死入酆都受諸痛苦劎樹刀山鑊¶
　湯爐炭拷掠無停悲號莫息眷屬空啼親姻謾泣直饒品貴¶
　封侯任使富豪敵國嬴得獨受恓惶到此盡皆何益爭知辯¶
　其濁而曉其淸抱其眞而歸其一¶
　　　頌曰¶
　太上眞詮度世迷　　破邪歸正戒貪癡¶
　暫時緣假情非樂　　元舊家鄕景最奇¶
　幾縷曉煙橫遠嶺　　一彎斜月照寒池¶
　欲知本命延生理　　悟取玄元造化機¶
爾時¶
<pb:CK-KZ_JY108_01p023a>¶
太上老君以永夀元年正月七日在太淸境上太極宮中¶
　爾時者卽此時也太上老君者乃天地之祖萬法之宗聖德¶
　巍巍莫可測也以永夀元年正月七日者杳冥之中刧壞長¶
　存本無期數强以厯名在太淸境上太極宫中者逍遥之界¶
　自在之鄕玉殿巍峩瓊樓森聳金碧燦爛霞彩流輝於是我¶
　太上老君居其所而萬神衛之但世人只知太上老君在碧¶
　落之上不知只在人身中矣故云自己三淸何勞外覔¶
　　　頌曰¶
　大道幽微莫可窮　　就中深隱妙玄功¶
　豈須雲外求眞覺　　但向身中覔祖風¶
<pb:CK-KZ_JY108_01p023b>¶
　識得舊時來者路　　從他花木任成叢¶
　修之不取如斯理　　掬水招蟾到底空¶
觀見眾生億刧漂沉周回生死¶
　且夫眾生本與天地齊功聖賢同體悟則爲聖人迷則是凡¶
　夫○大眾悟者悟眞常之妙用奪天地之變通保眞養性鍊¶
　魄澄神空其心而意甯絕其慾而神淸萬物不著一心無漏¶
　行滿功成自在无爲逍遥於物外矣迷者爲迷其眞覺之性¶
　也仗父母動靜之和炁託陰陽造化之精源投胎假像氣滿¶
　形全十月數足乃生化爲人矣旣又得箇四大五藴假合幻¶
　化色身纔曉東西漸分南北又早眼觀邪色耳聽邪聲舌了¶
<pb:CK-KZ_JY108_01p024a>¶
　邪味鼻聞邪馨意貪迷欲心起愛憎用則是非動生曲昧種¶
　諸惡根受報三塗億刧漂沉輪迴生死矣於是太上老君開¶
　大神通眼放大神通光明觀見眾生流浪生死無有盡期故¶
　以發哀愍心廣垂眞教爲度世之舟航使眾生悟無相之相¶
　認無形之形庶得長生自在永息於輪迴矣¶
　　　頌曰¶
　本來容貌豈迴輪　　只爲貪癡入夢頻¶
　幸是壺天含混沌　　忍教心地起根塵¶
　有無之內尋虛假　　空色其中覔的眞¶
　歸去故鄉風景好　　野花啼鳥綠楊春¶
<pb:CK-KZ_JY108_01p024b>¶
或居人道或在中華或生夷狄之中或生蠻戎之內或富或貴¶
或賤或貧暫假因緣墮於地獄¶
　蓋以爲眾生量其緣業隨果受生或生於中國或生於蠻夷¶
　或居富豪長者之家或在貧窮下賤之戸暫得爲人多有從¶
　其所欲不自覺知縱情作過恣意爲非三尸儘自般調六賊¶
　任從唆狡○大眾貪財好色口是心非嫉能妬賢欺天罔地¶
　不忠不孝不實不信損於賢良害於温善犯天地禁戒違眞¶
　聖科條探巢破卵殺害眾生造諸罪愆無時自省化身中三¶
　萬六千神變作八萬四千塵勞業火焚身禍無由免四大五¶
　藴盡逐地水火風而散唯有悠悠窮魂爲在日暫假因緣貪¶
<pb:CK-KZ_JY108_01p025a>¶
　迷不省墮於無間之獄而豈不知哀哉乎但人生堂堂六尺¶
　之軀空凭洗潄羅綾結束華裝愛護其體誰是肯保眞養命¶
　鍊性存神底故我天尊垂其經法引導眾生速令頓解悟入¶
　無爲之妙矣¶
　　　頌曰¶
　春日壺天景最長　　雨晴煙暖麗風光¶
　可鄰新燕來華屋　　卻笑遊蜂逐暗香¶
　綽綽芳葩明小圃　　絲絲嫩柳拂橫塘¶
　堪嗟無限韶華景　　蝶戲蜂遊弄翅狂¶
爲無定故罪業牽纏魂繫陰司受苦滿足人道將違生居畜獸¶
<pb:CK-KZ_JY108_01p025b>¶
之中或生禽蟲之屬轉乖人道難復人身如此沉淪不自知覺¶
爲先世迷眞之故受此輪迴¶
　且夫天堂地獄皆在人之所行矣故曰善惡無門惟人自召¶
　若人在世能積其善者則天地覆載日月照臨鬼神欽禮眞¶
　聖護門旣然得眞聖護祐後則福慶臻身禍殃遠體乃爲智¶
　人列名於玉淸矣○大眾但世人不省萬物之中唯人最貴¶
　如何是唯人最貴能奪天地之機解測陰陽之理通幽究玄¶
　道達眞理得道昇仙唯人可達矣但人生不知自身中有如¶
　此之聖只恁無端狂妄所作放蕩六欲七情恣縱十惡五逆¶
　不敬三光辱於九祖以日累月罪積如山魂繫陰司受諸痛¶
<pb:CK-KZ_JY108_01p026a>¶
　苦豈分晝夜萬死千生無由出離直待受苦滿足暫得超生¶
　郤墮於餓鬼傍生駝騾象馬禽蟲之屬如此沉淪永失於人¶
　身矣嗚呼爲迷無益狂非事故棄眞如别掛皮¶
　　　頌曰¶
　只爲無端智太愚　　致令魂識繫酆都¶
　陰官攝問空悲噎　　獄卒淩待謾嘆吁¶
　縱得暫時離地府　　將違舊徑别形軀¶
　傷嗟打在傍生裏　　再望人身萬刧無¶
乃以哀憫之心分身教化化身下降至於蜀都地神湧出扶一¶
玉局而作高座¶
<pb:CK-KZ_JY108_01p026b>¶
　卽是太上爲歎眾生漂沉六趣受報三塗分身教化化身下¶
　降至於蜀都其時日月不轉星辰停輪天地肅淸河海晏然¶
　於是地神湧出扶一玉局而作高座○大眾此義何爲也蓋¶
　因非有罪之聖賢無無罪之凡夫闡大威神之力使眾生不¶
　種罪根悟其大道爲大道无形无名无以卓望難爲言說故¶
　立此諭法故太極眞人頌曰大道雖無心可以有情求是也¶
　乃以哀憫之心分爲教化化身下降者但眾生能發哀憫之¶
　心便是也○大眾如何可說太上郤又眾生是也國雖有律¶
　犯而禍及於身人所無愆刑乃豈縈於體但能省非改過不¶
　造罪愆則萬禍不侵豈不然乎哉故度人經云爾不樂仙道¶
<pb:CK-KZ_JY108_01p027a>¶
　三界那得過其欲轉五道我當復奈何是也至於蜀都者若¶
　論世說蜀都昔是帝王所居之地也乃山河之宗祖實宇宙¶
　之紀綱斡運於天下變化於魚龍昔爲都時是也若論道說¶
　蜀都乃是身心也故九老集眞論云太平風月皇都景諸國¶
　來朝賀聖恩是也心比著帝王身諭著蜀都心若正兮百骸¶
　暢悅萬神和榮心若邪兮三尸奪命六賊欺公禍罹厥體則¶
　流浪於輪迴矣地神湧出者是心地發意也扶一玉局者乃¶
　天眞之寶位也但能發心建意不造邪見不種罪咎參求大¶
　道之門頓悟無爲之性不迷六欲之愆得證十華之位逍遥¶
　物外與道合眞矣¶
<pb:CK-KZ_JY108_01p027b>¶
　　　頌曰¶
　莫閉靑宵路不通　　幻身須信轉頭空¶
　休言取次達玄理　　不辦眞誠謾設功¶
　慷慨撞開生死戸　　英雄跳出繫囚籠¶
　逍遥物外無爲客　　日月擒來掌握中¶
於是老君昇玉局坐授與天師北斗本命經訣廣宣要法普濟¶
眾生¶
　是時太上老君昇玉局而坐演三乘教法說北斗本命延生¶
　之妙理授與天師開化羣品咸令悟道者也○大眾且夫眾¶
　生恣縱七情有罪愆而有地獄貪迷五欲無妙果而無天堂¶
<pb:CK-KZ_JY108_01p028a>¶
　自不知覺於三毒十惡之中沉溺愛河流浪生死是故太上¶
　說此眞經化導世人不生邪見於朝暮之間無論他非常搜¶
　己過剉銳戒言自當懺悔用法水而洗滌塵勞磨寶鑑而照¶
　明這箇淸淨身心體合道用元神居於丹闕慧光照於玉山¶
　四大俱安百骸自理內外虛明上下寂照陰陽交媾往來無¶
　窮混成一炁鍊就大丹變化飛昇玄玄莫測也凡質旣然合¶
　道用聖功休慮不能成¶
　　　頌曰¶
　鍊就丹砂體自然　　圓通象外見壺天¶
　利名總是他家事　　道德都爲我計緣¶
<pb:CK-KZ_JY108_01p028b>¶
　風定雨晴波漾碧　　煙消雲散月華娟¶
　靜中觀見莊嚴境　　物物頭頭玄更玄¶
是時老君告天師曰人身難得中土難生假使得生正法難遇¶
　竊以想死生輪迴之中於胎卵濕化之內或是深山或於荒¶
　野或居草木或在江河猪狗牛馬驢騾業畜毒蟲猛獸虎豹¶
　豺狼蝦蠏魚鼈水族諸類鳥獸飛禽種種形變六畜羣毛一¶
　切傍生之類浩浩無邊豈知於數矣若人比及於禽獸則萬¶
　中無喻其一焉○大眾等閑壞了汝不錯矣縱得箇人身生¶
　於化外邊夷亦是有愆故居彼地汝等曾聞北海之外有一¶
　國名曰婆耶其國中人夏居於山冬隱於穴寂寥衰草連天¶
<pb:CK-KZ_JY108_01p029a>¶
　瀟灑黃風捲地寒披毛葉遮身飢食禽蟲充腹仁義旣無道¶
　德何知恣意縱情爲非作過難進於仙階易沉於鬼趣矣今¶
　旣得居三教流行之國五常治政之邦中土生爲人者豈不¶
　是積德而至於此也縱得人身亦於中土多又執於邪見不¶
　遇正法强說聰明自誇已勝詐曉玄門謬通經法展轉沉迷¶
　不能見於道矣不識正眞三教理又來塵世一遭休¶
　　　頌曰¶
　六道輪迴事可吁　　且於方寸用工夫¶
　耍猿縱後千般有　　劣馬降時半件無¶
　俗景混成秋夜月　　根塵分付碧瓊壺¶
<pb:CK-KZ_JY108_01p029b>¶
　家鄉咫尺風光好　　拂袖呵呵進坦途¶
多迷眞道多入邪宗多種罪根多諸巧詐多恣淫殺多好羣情¶
多縱貪嗔多沉地獄多失人身如此等緣眾生不悟不知正道¶
迷惑者多¶
　皆爲眾生善根淺漏智識昏濁不肯忠於君不肯孝於親貧¶
　不守其分富不施其恩不求於善利不濟於困乏墮慢於三¶
　光抛擲於五穀但只區區向苦海之中貪財好色兀兀在牢¶
　籠之內競氣爭名不信罪福慳貪嫉妬殺害羣毛烹炮犬豕¶
　斷他生命自塞膿身倚勢豪强欺凌卑下啖嚼葷腥口出穢¶
　語談說是非動生兩見遇齋醮者起破壞之心見修眞者發¶
<pb:CK-KZ_JY108_01p030a>¶
　不信之意種種無端昏迷智識多沉地獄多失人身不見正¶
　道唯入邪宗矣○大眾如何得見正道不著聲香味觸法不¶
　起慳貪殺盗淫發大智慧淸淨身心內觀於六根四大五臟¶
　百神憑何便動這形骸仗甚後教他語話一息不來後四大¶
　撇然休¶
　　　頌曰¶
　分明身內隱玄微　　休起慳貪著境迷¶
　大道悟時眞有興　　世情省後只堪悲¶
　莫因濁濫躭諸惡　　且好淸心變五衰¶
　神性俱無塵垢染　　廓開天地顯靈基¶
<pb:CK-KZ_JY108_01p030b>¶
我今哀見此等眾生故垂教法爲說良緣令使知道知身性命¶
皆憑道生¶
　且以聖人垂科千方萬便隨機設教立法度人咸令眾生悟¶
　其大道知天地萬物皆憑道生矣且夫大道從不有中而有¶
　於不無中而無信乎難言哉乃天地無形之時於淸濁未判¶
　之際杳杳冥冥昏昏默默聽之而無聲視之而無形恍恍惚¶
　惚之中而有五太五太劫終結凝一炁化爲混沌又經九萬¶
　之刧其中漸生玄黃於是元黃中理精養炁足激開混沌二¶
　炁潛分三才始立淸炁凝而上浮爲天濁炁結而下沉爲地¶
　布日月星辰置山河海嶽寒暑推移陰陽昇降産生萬物莫¶
<pb:CK-KZ_JY108_01p031a>¶
　離大道也故淸靜經云大道無名生育天地大道無形長養¶
　萬物是也然而天地乃道之子日月乃道之孫天地非精炁¶
　而不成日月非精炁而不明草木乏精炁而致死人形竭精¶
　炁而不存故人不遠於道道不離於人乃人身抱道與天地¶
　同體凡欲修眞可秉天之用乃道則成矣陰符經云觀天之¶
　道執天之行盡矣凡學道之人但能觀天之用執天之行善¶
　矣好鍊陰魄而變作陽神改凡軀而換爲仙體¶
　　　頌曰¶
　會得從來萬法緣　　含光寂照動幽玄¶
　五行混出壺中景　　七返烹成象外天¶
<pb:CK-KZ_JY108_01p031b>¶
　默默金烏飛絳闕　　綿綿玉兔翫輝蟾¶
　誰知這箇眞消息　　不遇奇人未可傳¶
了悟此因長生人道種子不絕世世爲人不生無道之鄉不斷¶
人之根本¶
　如能發其上善之心戒諸惡根絕除人我填平愛欲之坑頓¶
　脫繫囚之索祛迴有漏之心覺悟無爲之性忻忻然乎哉○¶
　大眾悟其大道將來獲何妙果不經苦惱不入地獄百福潛¶
　臻千災蠲去所望遂成自然衣祿延永遐齡安居樂國故淸¶
　靜經云上士悟之昇爲天官中士悟之南宮列仙下士悟之¶
　在世長年是也但眾生種於惡者則不生其福造其善者則¶
<pb:CK-KZ_JY108_01p032a>¶
　不起其殃且如發大高見頓開悟解思眞念聖滌穢淸心獲¶
　无上之利益别人豈得你底受用好種於善功否故積善有¶
　善果行惡有惡報又生神章經云善惡功過毫分無失是也¶
　於前生今世過去未來見在三世胎卯濕化四生六道富貴¶
　貧窮賢愚下賤餓鬼傍生駝騾象馬地獄天堂皆在人之所¶
　積故儒書云積善之家必有餘慶積不善之家必有餘殃是¶
　也思之好洗心向善念罪福因緣善惡報對如影隨形似谷¶
　應聲嗟哉莫曲心邪見害他利已讒妬賢良寃仇結累好混¶
　世和光同塵順義量力建功隨緣辦道常行方便濟物施恩¶
　自然天以蓋之地以載之日月以照之鬼神以敬之永不生¶
<pb:CK-KZ_JY108_01p032b>¶
　無道之鄉終不斷人之根本咄好憑智慧擒龍手搠碎從來¶
　混沌心¶
　　　頌曰¶
　誰能頓覺募玄微　　慕到玄微得妙機¶
　方信菊開征鴈亂　　須知柳暗舞蜂稀¶
　落花流水虛華夢　　野鳥孤雲實可依¶
　這箇幽棲宜早悟　　靑山門外慶雲飛¶
更能心修正道漸入仙宗永離輪迴超昇成道¶
　但眾生常懷克已所作均平孝至於親忠至於君敬於天地¶
　三光遵於古今賢聖温良謹行恭讓義謙更能洗心向六欲¶
<pb:CK-KZ_JY108_01p033a>¶
　之中鍊性出五濁之外灰心養智隱跡韜光外滌其塵內保¶
　其神捉金晶於玉泉戰龍虎於丹鼎神水灌黃芽而百關俱¶
　通羊車載靈元而諸神盡悅淸淨其形保愛其神如能若此¶
　者自無分别自無愛憎自無繫縳自無取捨自無去來自無¶
　染著自無煩惱六欲不生三毒消滅永離輪迴超昇成於道¶
　矣○大眾思之本來無爲湛然虛寂郤煩惱障礙從何而生¶
　皆自六欲七情而起悟來爲十善行迷來變十惡業省則有¶
　智慧圓融逍遥無礙迷則煩惱顚倒妄想愚癡沉溺愛河流¶
　浪生死向六道內任波吒墮三途中獨受苦嗟乎好心修正¶
　道漸入仙宗鍊性保神益智靜心虛寂內外洞照玄明功行¶
<pb:CK-KZ_JY108_01p033b>¶
　得就五老啟迎不分神形合道飛昇是乃永離輪迴超昇成¶
　道能如此者玄哉玄也¶
　　　頌曰¶
　囘心祛已出塵籠　　反樸歸眞悟正宗¶
　山色秀因昨夜雨　　花英落爲曉來風¶
　神光照處玄無極　　慧化通時妙有功¶
　法眼閃開眞境界　　一輪皓月正當空¶
我故示汝妙法令度天民歸眞知命¶
　且夫太上憫見眾生造諸惡業罪結酆都報對循環寃雔反¶
　覆展轉迷途流浪生死而乃垂其妙法故示天民令使知性¶
<pb:CK-KZ_JY108_01p034a>¶
　知命歸眞悟道矣○大眾性者何也命者何也從道受生謂¶
　之命掌握大道謂之性是知人命有限本性無生故老君曰¶
　有生必有死無死亦無生是也且如人生大限三萬六千日¶
　世間能幾七十春皆是起其諸惡知識昏亂於苦海迷津之¶
　內遑遑而輪轉無停向四生六道之中汲汲而競沉苦趣是¶
　因此之故而頻頻改頭換面思之從來眞如之性自於無始¶
　已來幾曾有生有死爲是眾生迷惑失其本眞昧其本性隨¶
　業力以昇騰量緣果而生滅如此後怎生得出於生死悟其¶
　眞性歸於道矣但內觀其心外閉其門戒其慾淨其身邪可¶
　以正止可以行愛存於氣保養於神綿綿終日若亡若存道¶
<pb:CK-KZ_JY108_01p034b>¶
　功無虧飛昇玉淸豈不爲幸矣念太上萬法千方種種闡化¶
　立經教留科法爲明黑暗之寶珠作開天門之鎖鑰乃度世¶
　之舟航實登眞之梯凳點化世人咸皆歸眞見道矣思量聖¶
　人苦苦演化欲度眾生怎忍負於聖德矣好回光返照眞空¶
　境笑鬼哭神號不住停¶
　　　頌曰¶
　嗟哉六道路崎嶇　　爭似回心悟太虛¶
　決破箇中無內有　　始知身內有中無¶
　澄澄皓月臨江水　　湛湛玄珠晃玉壺¶
　但汝欲求超世事　　直須宜下實工夫¶
<pb:CK-KZ_JY108_01p035a>¶
可以本命之日修齋設醮啟祝北斗三官五帝九府四司薦福¶
消災奏章懇願¶
　凡世人能於本命之日肅嚴淨宇露布香燈廣陳法事志心¶
　投告進表達詞啟祝北斗本命諸神請福祈恩變災爲慶以¶
　濟世人矣乃太上憫眾生漂流苦海沉溺迷津生復生兮三¶
　途出沒死更死兮六道奔波特以垂世經文引歸正路若能¶
　於甲子本命及諸齋辰穀旦澄心潔已誓盟九淸省於前非¶
　戒於後過啟祝自己身中本命元神庶得消愆散禍去否迎¶
　祥如何啟祝自己本命元神但只向自己本心齋戒改過遷¶
　善便是也齋醮者齋是戒心醮是誠意洗滌身心自能悔過¶
<pb:CK-KZ_JY108_01p035b>¶
　方可獲福矣故有頌云自家心病自家醫是也如何是自己¶
　身中元神蓋天有北斗人身亦有天有三官五帝人身亦有¶
　九府四司人身皆然蓋人身亦有北斗者乃心也斗能運轉¶
　四時旋行眾曜心能斡旋萬化總領百神故曰北斗者心也¶
　三官者乃是三魂也五帝者卽五臟之神也九府者九竅也¶
　四司者四肢也若能攝養三魂調和五臟降伏九竅保運四¶
　肢不著塵境斷絕俗情明了玄微淸虛知識洞照無礙飛行¶
　物外到這門庭請福祈恩豈不妙哉者也故聖人立此有相¶
　之外緣引證無爲之內照咄這般消息君還曉點破青霄萬¶
　象閑¶
<pb:CK-KZ_JY108_01p036a>¶
　　　頌曰¶
　回心返照滅塵緣　　悟得元來見自然¶
　三界空花飛世境　　九淸丹桂隱幽玄¶
　道心還若波中月　　法性應如火內蓮¶
　劫壞洞觀無一物　　靑山依舊聳遥天¶
虔誠獻禮種種香花時新五果隨世威儀淸淨壇宇法天像地¶
或於觀宇或在家庭隨力建功請行法事功德深重不可具陳¶
念此¶
大聖北斗七元眞君名號當得罪業消除災愆洗蕩福夀資命¶
善果臻身¶
<pb:CK-KZ_JY108_01p036b>¶
　夫冰炭不可以同爐賢愚豈可以並居冰炭不同爐因本性¶
　兩異賢愚不並居爲見覷各殊冰不自知而凍結炭不自知¶
　而炎成賢不言而智淸愚不言而智濁賢者常懷義禮唯恐¶
　傷於彼愚者每行不仁猶恨損其身哀哉愚輩乎故尙書云¶
　吉人爲善惟日不足凶人爲不善亦惟日不足是也夫在世¶
　眾生愚癡不省種種爲愆豈知善惡皆天官記錄分毫無失¶
　矣是知行及三千超汝爲仙若罪盈八百命應促滅向酆都¶
　獨受於辛酸累子孫定招於困篤嗚呼於是我太上爲嘆十¶
　洲三島路上寂寂六道四生途中冗冗故以經說因緣科垂¶
　報對俾賢者進於善使愚者戒其惡是以方便隨機教化愚¶
<pb:CK-KZ_JY108_01p037a>¶
　昧立此科格定其禁戒凡有惑心欲求悔過令眾生淸淨壇¶
　場肅嚴法席羅列香花陳獻時果請行法事隨力建功乃得¶
　功德垂深而不可陳述也是知大道於虛旡中而有且以本¶
　性於不旡中而旡孰能指說哉故生天得道經云杳杳冥冥¶
　淸靜道昏昏默默太虛蹤體性湛然無所住色心都寂一眞¶
　宗是也故知非邪不顯其正無假豈辨於眞說此妙法點化¶
　眾生知其善惡因緣不可縱意爲非不可恣情作過方漸入¶
　於妙門庶得悟其道用物外玄微豈出於方寸者也咄只因¶
　不識元初相綰住眞空直至今¶
　　　頌曰¶
<pb:CK-KZ_JY108_01p037b>¶
　絕除情慾乃修眞　　肯辦修眞自出塵¶
　名利是非宜與恨　　松風皓月可爲鄰¶
　直須打破幻中影　　郤保從來身外身¶
　借問世間學道者　　休因色相起疎親¶
凡有急難可以焚香誦經尅期安泰於是說大聖北斗解厄應¶
驗曰¶
大聖北斗七元君能解三災厄¶
　　　頌曰¶
　六緣味觸與聲香　　化出三災患禍長¶
　空笑蜃樓生海角　　郤迷鴈字遠穹蒼¶
<pb:CK-KZ_JY108_01p038a>¶
　不知物假因何物　　須信良由可自量¶
　剛向野溪雲影裏　　盤桓無語立斜陽¶
大聖北斗七元君能解四煞厄¶
　　　頌曰¶
　六塵多爲不能除　　四煞相刑起患虞¶
　旣是恠邪降未得　　自然魅鬼鬬欺誣¶
　狂風斷送庭前菊　　驟雨摧殘江畔蘆¶
　空恨這般瀟灑事　　刧終刧始現還無¶
大聖北斗七元君能解五行厄¶
　　　頌曰¶
<pb:CK-KZ_JY108_01p038b>¶
　須識元初舊主公　　神形高出五行中¶
　鬱羅本豈白雲鎖　　苑藪何曾綠水通¶
　萬法謾然唯古月　　千年應是只宗風¶
　有爲有相多端異　　不昧觀空方見空¶
大聖北斗七元君能解六害厄¶
　　　頌曰¶
　七元大聖智通幽　　六害緣何敢出頭¶
　風掃暮雲山不動　　月沉寒浪水湍流¶
　空因實相知眞相　　塵覩貪憂覺幻憂¶
　但肯日時生鑑戒　　自然光滿四神州¶
<pb:CK-KZ_JY108_01p039a>¶
大聖北斗七元君能解七傷厄¶
　　　頌曰¶
　寶臺玉府道含眞　　七賊駸尋鬬損因¶
　風樹只堪驚好夢　　月溪實可恣閑行¶
　鍊丹不在金和玉　　保性休迷濁共淸¶
　但要心頭諸漏息　　自然火內碧蓮生¶
大聖北斗七元君能解八難厄¶
　　　頌曰¶
　頑性皆因逐世囂　　幻生八難受煎熬¶
　不知形體來憑限　　須信年光去莫逃¶
<pb:CK-KZ_JY108_01p039b>¶
　忍起一心迷愛慾　　郤甘百禍苦籠牢¶
　罪成懴悔何堪倚　　寶鑑頻磨無半毫¶
大聖北斗七元君能解九星厄¶
　　　頌曰¶
　否泰交宮豈解憂　　九星那肯降愆尤¶
　都緣一點靈明暗　　放縱羣魔競出頭¶
　别了故園無意戀　　郤迷幻樂苦貪求¶
　問君不脫纏身索　　神性何時得自由¶
大聖北斗七元君能解夫妻厄¶
　　　頌曰¶
<pb:CK-KZ_JY108_01p040a>¶
　配合誰知隱大羅　　鍊時當要束羣魔¶
　陰陽暫得歸元路　　神性應須出愛河¶
　翠嶺夜觀山月秀　　碧溪曉覺海風和¶
　堪嗟未悟狂徒子　　不顧眞空濫者多¶
大聖北斗七元君能解男女厄¶
　　　頌曰¶
　靈明元本不差殊　　相貌隨因則異途¶
　水漫雲寒波自凍　　日昇煙煖凍還無¶
　寂然幸是常淸靜　　智性須教惹患虞¶
　只恐失其眞妙理　　閻浮往復廢工夫¶
<pb:CK-KZ_JY108_01p040b>¶
大聖北斗七元君能解産生厄¶
　　　頌曰¶
　識因迷復昧塵埃　　諸漏情開道不諧¶
　幼去老回衰幻相　　出重還入假形骸¶
　輪迴削盡莊嚴境　　濁穢遮交寶鏡臺¶
　今勸世間眞上士　　好修無去亦無來¶
大聖北斗七元君能解復連厄¶
　　　頌曰¶
　神性無爲無繫囚　　復連非累自何由¶
　物華不識元同異　　眞理埋蒙便未周¶
<pb:CK-KZ_JY108_01p041a>¶
　八苦競來生障礙　　十纏并湊起驚憂¶
　也知似恁何方晚　　祛已迴頭一例休¶
大聖北斗七元君能解疫癘厄¶
　　　頌曰¶
　炎凉風雪去還來　　斷送殘軀結眾災¶
　攝養不知調暢理　　貪癡甘分損形骸¶
　六賊偷耗圓光少　　五鬼津般疫禍催¶
　除是自眞開大聖　　扶危脫患拯輪迴¶
大聖北斗七元君能解疾病厄¶
　　　頌曰¶
<pb:CK-KZ_JY108_01p041b>¶
　凡夫欲要出塵泥　　自病休教用彼醫¶
　心地不能除執見　　口談眞教濟何爲¶
　鏡前未到元無跡　　月下雲生本亦輝¶
　中道兩邊都不立　　笑歸巖畔指寒溪¶
大聖北斗七元君能解精邪厄¶
　　　頌曰¶
　頑心不肯滅諸緣　　塵界精邪鬬見前¶
　眞靜道玄增日減　　癡貪俗樂轉時怜¶
　形容漸次衰華室　　神水偷那損玉田¶
　爭似省知煙月事　　保存正炁壯童年¶
<pb:CK-KZ_JY108_01p042a>¶
大聖北斗七元君能解虎狼厄¶
　　　頌曰¶
　玄元妙道太幽微　　樸散虛旡誰得知¶
　厯刧未常生與滅　　迴黃應是醒還迷¶
　秋天幸有無雲月　　曲岸安詳恐污泥¶
　伏虎擒龍端的處　　也須眞箇在男兒¶
大聖北斗七元君能解蟲蛇厄¶
　　　頌曰¶
　莫令元識換重更　　性定諸塵自不生¶
　猿馬得於煙嶺寐　　蟲蛇儘縱迅雷驚¶
<pb:CK-KZ_JY108_01p042b>¶
　春芳谷口鶯吟日　　幽浦溪頭燕弄晴¶
　對景自家承當得　　萬山風月轉分明¶
大聖北斗七元君能解刧賊厄¶
　　　頌曰¶
　有誰預可制凶危　　雲外玄玄乃得披¶
　先地先天通正理　　刧初刧壞自無期¶
　廓明內外圓融事　　覺照仙凡造化機¶
　一戰卒然妖怪盡　　耗賊縱跡眇無知¶
大聖北斗七元君能解枷棒厄¶
　　　頌曰¶
<pb:CK-KZ_JY108_01p043a>¶
　縳住頑心不亂爲　　三千刑憲自亡威¶
　頓開妙覺金枷脫　　大啟玄風玉杻摧¶
　曉岸洞明仙隱隱　　寒潭朗照月依依¶
　教君會得高天理　　苦樂元來只在伊¶
大聖北斗七元君能解橫死厄¶
　　　頌曰¶
　眞覺圓融保混成　　玄華上下廓然淸¶
　寶珠萬古光何暗　　玉洞千開道本明¶
　爲縱六根迷不悟　　情開諸漏死還生¶
　欲求高出輪迴徑　　方寸靈明莫用輕¶
<pb:CK-KZ_JY108_01p043b>¶
大聖北斗七元君能解咒誓厄¶
　　　頌曰¶
　滯網浮生不鍊修　　苦迷幻化恣貪求¶
　逍遥元相塵籠閉　　無礙眞靈慾柩囚¶
　惱至誓盟心樂道　　事消還有道心休¶
　驅驅碌碌迴輪走　　問汝何時是徹頭¶
大聖北斗七元君能解天羅厄¶
　　　頌曰¶
　無爲眞理去無蹤　　皆是心迷路不通¶
　亘古只因貪世欲　　迄今綰住昧玄空¶
<pb:CK-KZ_JY108_01p044a>¶
　鶯吟那解楊梢綠　　蝶舞甯知花蘂紅¶
　天殺天生恩害事　　好求幽奥破昏曚¶
大聖北斗七元君能解地網厄¶
　　　頌曰¶
　須知世慾患身多　　好躍高情越網羅¶
　貪愛遂心平地少　　癡慳恣意轉成魔¶
　坑深求出應勞力　　未壍之時莫剝那¶
　雲水煙濤從汗漫　　小舟輕泛過迷河¶
大聖北斗七元君能解刀兵厄¶
　　　頌曰¶
<pb:CK-KZ_JY108_01p044b>¶
　世上刀兵有幾般　　是非叢裏謾相干¶
　語言纔毁如鋒刄　　心地含容便覺寬¶
　一念攺修祈度刧　　坦然燈火也成寒¶
　中天自有璇璣主　　斡運扶持總不難¶
大聖北斗七元君能解水火厄¶
　　　頌曰¶
　慾海滔滔浩接天　　炎炎業火解燒原¶
　虛明湛寂淸無浪　　柔順寬容冷不煙¶
　色相兩空心自靜　　是非無染任隨緣¶
　水升火降成眞道　　高架津梁濟大川¶
<pb:CK-KZ_JY108_01p045a>¶
於是七元君　大聖善通靈　濟度諸厄難　超出苦眾生¶
若有急告者　持誦保安平　盡憑生百福　咸契於五行¶
三魂得安健　邪魅不能停　五方降眞炁　萬福自來并¶
長生超八難　皆由奉七星　生生身自在　世世保神淸¶
善似光中影　應如谷裏聲　三元神共護　萬聖眼同明¶
無災亦無障　永保道心甯¶
　　　頌曰¶
　降伏邪魔心自甯　　七元大聖善通靈¶
　常令性似無雲月　　勿要情如有浪萍¶
　外滌煩襟除點污　　內磨玄鑒破昏冥¶
<pb:CK-KZ_JY108_01p045b>¶
　自然八難三災滅　　影響皆由奉七星¶
<pb:CK-KZ_JY108_01p045b>¶
#+PROPERTY: JUAN 002
<pb:CK-KZ_JY108_01p045b>¶
老君曰北辰垂象而眾星拱之爲造化之樞機作人神之主宰¶
　夫北辰垂象於蒼穹昭昭矣眾曜拱朝於帝座輝輝然是以¶
　斗魁轉處萬象旋行默藏其用孰能知之但世間學道之人¶
　往往盡登山涉水謾尋眞而累嵗無停訪友求師自不悟而¶
　元神怎住唯只廣記歌詞多談詩頌到底來落箇何事終不¶
　爲實矣便若習大道捉溪雲悟希夷扶身影豈能得成矣何¶
　以觀天地而表大道於目前辯星斗而悟玄空於世外○大¶
　眾如何是觀天地表大道辯星斗悟玄空是乃天地各秉淸¶
　濁日月運行陰陽升降遷變四時殺生萬物道合自然而然¶
<pb:CK-KZ_JY108_01p046a>¶
　故謂觀天地表大道矣乃北斗高懸碧落運度隨時經纏應¶
　物總領羣星韜潛萬彚造化妙玄是爲辯斗星悟玄空矣是¶
　以聖德貫於天上地下造化萬物若斗不轉而萬類不能成¶
　矣豈不思惟浩浩然若眾生能行此法而道功萬無一失矣¶
　行道之功的然成得矣曾聞之北極玄神號曰眞武昔於龍¶
　漢刧間誓盟北斗以爲師範後武當山道功成就白日飛昇¶
　矣爲世人不悟此法自眞君行而得道之後更不復有繼踵¶
　者也咄廓然別箇眞幽理不在雲山深處尋¶
　　　頌曰¶
　造化原來在目前　　道非海外隱幽玄¶
<pb:CK-KZ_JY108_01p046b>¶
　悟時物物都爲用　　迷則頭頭總是愆¶
　風緊水深應有浪　　雨餘山遠不無煙¶
　桂輪高掛晴空碧　　處處圓明現自然¶
宣威三界統御萬靈判人間善惡之期司陰府是非之目¶
　且夫道乃性之要性乃道之機凡欲學道先須見性是以性¶
　靜天之道也情動物之感也但眾生本來之性因愛物而動¶
　情爲迷邪而失正皆不能行於大道愼於諸惡亦不能寂寥¶
　度日淡薄隨緣志若寒灰性如朽木但被世間人我利名是¶
　非榮辱六慾七情貪嗔癡怒不顧罪根廣施狡猾縱害彼執¶
　以爲能但欺心取之爲益豈思若愛河中沉在深波向死生¶
<pb:CK-KZ_JY108_01p047a>¶
　內輪迴受苦○大眾爭及執一而不亂於心抱一而不離於¶
　道如何得守於道是以大道視之無形聽之無聲非可以爲¶
　有四時順此萬物禀生未可以爲無故消災經云無無有無¶
　有有無有是也實乃非有非無至剛至大細入微塵大包天¶
　地且陰陽因而則寒暑日月因而則運行人以因而則靈體¶
　以因而則動是乃天地萬化皆不出於大道矣若此一著如¶
　何下手但觀陰陽之機要察造化之變通自然體合大道之¶
　理也又孔子云觀其所由察其所安義同一也若眾生不著¶
　邪見不造愆非精白一心皈依斗極則無不感應矣北斗爲¶
　喉舌之司斡旋萬化宰制羣靈斗中有司非司危司罰司過¶
<pb:CK-KZ_JY108_01p047b>¶
　之神以掌考罰有延夀益算解厄上生之神以錄功勳倘一¶
　念攺修則延生注福而神默佑之矣乃得自在無爲逍遥三¶
　界變化玉淸飛騰金闕大妙玄玄豈不樂哉咄好以捨愛欲¶
　而悟法門戒貪嗔而登大道¶
　　　頌曰¶
　世間皆由利名叢　　昧了元來舊祖宗¶
　謾恁行緣多露布　　郤將妙用轉踈慵¶
　澄澄綠水迷高漢　　渺渺白雲障遠峯¶
　夜靜只聞漁叟笛　　蓼花相暎不知蹤¶
五行共禀七政同科有回死注生之功有消災度厄之力上至¶
<pb:CK-KZ_JY108_01p048a>¶
帝王下及庶人尊卑雖則殊途命分俱無差别¶
　乃天地萬化皆爲之一化也是以萬物之源皆非道而莫能¶
　生也且天地星宿日月風雲雷電雨露河海淵源邱陵山嶽¶
　草木芳花田禾稼穡五行七政陰陽遷變寒暑往來人身品¶
　類一切情物皆憑虛旡自然冲和太一之炁並得以生成矣¶
　○大眾但世人皆不思內眞唯著外境忘眞失道貪愛縱情¶
　豈想無百嵗之光陰作千年之體調嗚呼迷惑者也嘆世間¶
　之人皆飾其室以爲身之宅不知身以爲神之室屋之頃頽¶
　身乃無所隱身之有漏神以無所居又云休迷幻化境耗失¶
　本來眞且好寡慾絕念鍊性澄心每憂善之不及常恐過而¶
<pb:CK-KZ_JY108_01p048b>¶
　有從念道思眞不生諸惡採和炁於丹田立仙階於紫府是¶
　乃有迴生換死之功有消災度厄之力戰出苦輪逍遥物外¶
　矣咄寒空月色無高下障礙除時處處明¶
　　　頌曰¶
　道本無形無諭言　　休於空裏辦因緣¶
　柳陰貪翫鶬鶊語　　蓼岸那知白鷺潛¶
　荻葦幾多花落浦　　波光千里浪迷天¶
　晚來不覩魚舟過　　空對斜陽度老年¶
凡夫在世迷謬者多不知身屬北斗命由天府有災有患不知¶
解謝之門祈福祈生莫曉皈依之路¶
<pb:CK-KZ_JY108_01p049a>¶
　竊以立二儀覆載默運於玄機化三才混成大開於妙用是¶
　以太極分判化淸濁炁而爲天地之形大道變生積陰陽精¶
　而作日月之象萬象森羅羣情命物吹噓而不宰而宰槖籥¶
　而無爲而爲其道自然備矣且以人身四肢百骸所以動者¶
　心也乃知天地禀道而成則有生而有死人身因心而運則¶
　有吉而有凶在乎智人所行則可鑑善惡之召也夫心者神¶
　也神者性也性定則神安神安則心運使心運冲和正一之¶
　炁道合自然而巳豈不爲樂哉○大眾且夫大道未成天地¶
　之象時上下虛寂內外寥廓孰可見而取之誰可得而言之¶
　且如人性未入於色身之日逍遙物外自在無爲何事得而¶
<pb:CK-KZ_JY108_01p049b>¶
　縈之何患得而損之皆是累刧至刧從迷至迷宛轉輪迴流¶
　浪生死死則入於地獄生則撞向胞胎得於誕免之後漸知¶
　世事早逐邪非失其眞理不思只爲迷惑把本來無礙之性¶
　受在肉體之內有萬種禍患損惱其性尙猶不省問汝塵世¶
　有何榮樂乎但凡世眾生不知性合天地命同斗辰皆往往¶
　見善不從爲非競入遇虧盈之數不知攝養之方有延夀之¶
　科豈曉皈投之徑吁哉咄幸然有箇昇仙路爭奈貪迷逐浪¶
　流¶
　　　頌曰¶
　好憑智慧奮雄豪　　反復淸波出怒濤¶
<pb:CK-KZ_JY108_01p050a>¶
　常遣業根生善念　　莫教仙徑足荆蒿¶
　澄湖雲散天涯遠　　秀谷蟾升海角高¶
　獨對寒江無限景　　儘從雲惹衲來袍¶
致使魂神被繫禍患來纏或重病不痊或邪妖尅害連年困篤¶
累嵗迍邅塜訟徵呼先亡復連¶
　且夫天輔善而罰不仁故垂禍福之報人畏禍而喜迎福當¶
　行仁善之因故天勸善兮必以用福人好福兮當以戒非但¶
　世人不知天理但好福而不能行於善空畏禍而不能愼於¶
　非如此之者欲望安居享福則未之有也但安居享福者皆¶
　是曾施仁立善愼過戒非故然如是乃以禍福因緣善惡報¶
<pb:CK-KZ_JY108_01p050b>¶
　對無欺心害彼者久榮唯温性克己者長慶分明公案只在¶
　目前爭奈頑心不能決斷如何只在目前且如在世者勤求¶
　而則富儉用而則豐不能勤求而儉用安得豐足乎好福而¶
　積善畏禍而戒非不能積善而戒非何致安居哉但凡夫眾¶
　生豈思善惡報對賞鑑分明但嫉妬慳貪迷眞喪道只顧眼¶
　前一時欺心狡倖不思他日萬種禍患臨身致使魂神被繫¶
　禍患來纏病不愈而邪氣侵運不通而橫事起生兮煩惱死¶
　則波吒何如滅心業而除身業悟體空而觀性空¶
　　　頌曰¶
　元來無物得稱名　　只爲貪迷改變頻¶
<pb:CK-KZ_JY108_01p051a>¶
　逐樂不知爲患本　　貪生那信作愆因¶
　且須解放心頭鏁　　洗去從前性上塵¶
　好向冰淵宜緩步　　失兮何日出沉淪¶
或上天譴責或下鬼訴誣若有此危厄如何救解急須投告北¶
斗醮謝眞君及轉眞經認本命眞君方獲安泰以致康榮更有¶
深妙不可盡述¶
　竊以天道無私所親者惟善禍福有報所感者在心是以爲¶
　善者福自近之作惡者禍不遠之夫九淸大羅及三塗苦獄¶
　本自一心發爲兩事是知天道不負於眾生乃眾生有違於¶
　天道故禍福如形影之相逐實報對似循環而反覆○大眾¶
<pb:CK-KZ_JY108_01p051b>¶
　豈想賞罰如此分明因甚全然癡呆不省但只欺心狡倖每¶
　求自己之榮抱恨懷讐常妬他人之樂那信欲求自己福先¶
　當福與人害他求利己暗中損自身如有不信略問一言狡¶
　倖過人過得於天否若罪盈過滿致令上天之怒責下鬼之¶
　欺誣此時痛苦悔之何濟也嘆有此危厄如何救解但悚思¶
　之事急宜迴首戒貪嗔而起方便之心塡坑壍而發平等之¶
　意修齋謝過精思念眞認自己本命眞君方獲安泰自得康¶
　榮如何得見自己本命眞君咄休縱羣魔盗心鏡常教心鏡¶
　攝羣魔¶
　　　頌曰¶
<pb:CK-KZ_JY108_01p052a>¶
　莫教這箇著羣魔　　戰退三尸出網羅¶
　苦海浪深宜上岸　　愛河風緊早登坡¶
　但能把住眞空性　　任是從他境界多¶
　柳綠桃紅俱幻化　　只堪低首笑呵呵¶
凡見北斗眞形頂禮恭敬¶
　且夫道本無形故育物而卽有物雖有象然抱道而本無是¶
　以有假而有眞無眞而無假乃道藏萬物之中悟則只於目¶
　下人執一方之外迷來何處搜尋凡欲學道如何行而見之¶
　但善者當從凡惡者宜退累行積功道合天理然後感遇明¶
　師引入無爲之法門得見玄玄之道矣是以善惡由於心也¶
<pb:CK-KZ_JY108_01p052b>¶
　玄理出於師也智須自我道因師指雖遇明師自智淺而不¶
　知深理然雖智善不假師而豈達玄微○大眾但欲學道先¶
　當從善退惡常以戒非旦暮不離於道矣時刻不亂於智矣¶
　如此行之道無不備矣又乃凡夫眾生多失眞道何爲也因¶
　萬物外誘使五欲內荒逐樂貪生迷眞失道故太上曰勿著¶
　外景使心不亂只緣眼前之幻景致令身後之禍殃寕不愼¶
　之乎見假者起眞心遇眞者去假意謂如凡見北斗眞形頂¶
　禮恭敬者何也北斗者乃天之樞紐也眞形者乃亘古不易¶
　之眞像也頂禮恭敬者乃人之精誠敬奉也夫道不在遠求¶
　物物是道迷不能覺悟頭頭是迷乃聖人化眾生認物中之¶
<pb:CK-KZ_JY108_01p053a>¶
　眞則大道於掌握而巳故說法言使凡夫不生邪見不造愆¶
　非演假顯眞以度於未悟者也善惡之由皆心也但可行時¶
　斟酌而行當止處三思而止依此進程實爲玄妙不亦宜乎¶
　咄心業除時三業滅意魔起處百魔生¶
　　　頌曰¶
　壺中法相本寂寂　　只爲從隨意下賊¶
　出沒閻浮去與來　　漂沉苦海曲還直¶
　爭及頻悟故鄉景　　刧外雲山玄最極¶
　欲識其間端的意　　夜深江畔一聲笛¶
北斗第一陽明貪狼太星君(子生人屬之)¶
<pb:CK-KZ_JY108_01p053b>¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p054a>¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p054b>¶
北斗第二陰精巨門元星君(丑亥人屬之)¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p055a>¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p055b>¶
北斗第三眞人祿存眞星君(寅戌生人屬之)¶
¶
¶
¶
¶
¶
¶
¶
¶
¶
<pb:CK-KZ_JY108_01p056a>¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p056b>¶
北斗第四玄冥文曲紐星君(卯酉生人屬之)¶
¶
¶
¶
¶
¶
¶
¶
¶
¶
<pb:CK-KZ_JY108_01p057a>¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p057b>¶
北斗第五丹元亷貞綱星君(辰申生人屬之)¶
¶
¶
¶
¶
¶
¶
¶
¶
¶
<pb:CK-KZ_JY108_01p058a>¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p058b>¶
北斗第六北極武曲紀星君(巳未人生屬之)¶
¶
¶
¶
¶
¶
¶
¶
¶
¶
<pb:CK-KZ_JY108_01p059a>¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p059b>¶
北斗第七天關破軍關星君(午生人屬之)¶
¶
¶
¶
¶
¶
¶
¶
¶
¶
<pb:CK-KZ_JY108_01p060a>¶
¶
¶
¶
¶
¶
¶
¶
¶
¶
¶
<pb:CK-KZ_JY108_01p060b>¶
北斗第八洞明外輔星君¶
¶
¶
¶
¶
¶
¶
¶
¶
¶
<pb:CK-KZ_JY108_01p061a>¶
北斗第九隱光內弼星君¶
¶
¶
¶
¶
¶
¶
¶
¶
¶
<pb:CK-KZ_JY108_01p061b>¶
　　　頌曰¶
　誰知九竅表天罡　　運斡靈臺變化機¶
　忘意見生應降福　　輕心落死自成非¶
　默施丹闗通神德　　高布玄山炳聖威¶
　迴首碧空雲散處　　寶珠燦燦顯光輝¶
¶
¶
¶
¶
¶
<pb:CK-KZ_JY108_01p062a>¶
上台虛精開德星君¶
¶
¶
¶
¶
¶
¶
¶
¶
¶
<pb:CK-KZ_JY108_01p062b>¶
中臺六淳司空星君¶
¶
¶
¶
¶
¶
¶
¶
¶
¶
<pb:CK-KZ_JY108_01p063a>¶
下臺曲生司錄星君¶
¶
¶
¶
¶
¶
¶
¶
¶
　　　頌曰¶
<pb:CK-KZ_JY108_01p063b>¶
　攝養須當要絶塵　　絶塵方可鍊神形¶
　曲江雲靜月應白　　幽谷煙消山自青¶
　丹竈虎眠風颯颯　　玉池龍戲水泠泠¶
　三臺聖法適將扣　　六鬼奔逃無處停¶
如是眞君名號不可得聞凡有見聞能持念者皆道心深重宿¶
有善緣得聞持誦其功德力莫可稱量¶
　且夫至聖道無親潤及於一切眾生智有等變異於萬端本¶
　來面目元沒差殊善惡之因爲行雨露浩浩四生遑遑六道¶
　難昇九淸天易沉五夜地皆爲眾生貪愛愚癡故然如是也¶
　且以浮生在世貪迷俗境不顧眞空以狡倖取爲能以欺心¶
<pb:CK-KZ_JY108_01p064a>¶
　務爲智以財利用爲榮以聲色樂爲樂遂致失其眞道永劫¶
　輪迴但只舌如三寸剛刀㝷㝷損物意若十面埋伏念念贏¶
　人豈想天地鑑人如影隨形善惡之報禍福以迎○大眾又¶
　甯嘆人生幻體夀年七十其間夜消大半得一萬日其內憂¶
　患中分待有多少時光忍造愆業乃以人身大小腸爲江海¶
　兩目爲日月五臟爲五嶽頂圓像天足方像地天地秉道而¶
　生人身因道而長旣人身與天地同體爲何天地長存人身¶
　不固皆是天地抱道而甯人身敗道而動天地抱道而甯則¶
　陰陽交媾自然上下往來綿綿道合眞一故然得長存矣且¶
　以人身敗道而動則損壞元陽敗虧道用喜怒貪嗔不守自¶
<pb:CK-KZ_JY108_01p064b>¶
　眞深迷外境陽魂消減陰魄崢嶸不識抱道之理四大百關¶
　羣魔競毁安同天地之至堅固也故上智眾生得聞如是能¶
　開悟解持誦皈依者道心深重宿有善緣得遇我太上玄門¶
　眞教脫免輪迴證登仙品永絶六道之恓惶超赴十洲之快¶
　樂出乎玄玄矣咄得遇玄門還不悟輪迴往復幾時休¶
　　　頌曰¶
　玄門應是少知音　　豈在雲濤深處尋¶
　但得轉迴芳柳徑　　自然現出碧煙岑¶
　行觀嶺畔山花放　　卧聽山前野鳥吟¶
　此箇幽棲非遠路　　悟來端的不離心¶
<pb:CK-KZ_JY108_01p065a>¶
若正信男女値此眞經智慧性圓道心開發出羣迷徑入希夷¶
門歸奉眞宗達生榮界¶
　且夫或行於至道之門或涉於不善之徑所在乎心智也心¶
　省非而愆自滅智悟眞兮道自生智不悟眞空心執迷狂徑¶
　玄門眞道何由得見哉當從於善而戒其非守於靜而離其¶
　動也靜內日月别有三山動中境界不無六道靜爲仙子出¶
　身之由動乃凡夫入夢之本出乎智人矣且乃舉一措或是¶
　或非一思一念或邪或正是非可鑑邪正可辯矣於是非邪¶
　正之間好安詳下手○大眾誰可去曲邪而蕩蕩乎孰能飮¶
　道德而陶陶矣智者混俗世而愼非爲愚者遇道眞而不正¶
<pb:CK-KZ_JY108_01p065b>¶
　信儻若有正信善智之人値此眞經智慧性圓道心開發出¶
　羣迷徑入希夷門歸奉眞宗達生榮界矣又乃智慧性圓者¶
　智者目視萬物身在諸塵性不生亂心不有著乃爲智也慧¶
　者二儀道用三昧眞空無幽不燭無化不通是爲慧也性者¶
　刧終刧始常在常存之神也圓者圓融覺照無礙洞觀之眞¶
　也道心開發頓悟眞道也自然出羣迷之徑入希夷之門歸¶
　奉眞一之宗得達長生榮樂之界也所謂塵性不除三災並¶
　起道心開發六慾皆消¶
　　　頌曰¶
　法鏡融融隱寶臺　　因循休待染塵埃¶
<pb:CK-KZ_JY108_01p066a>¶
　頓開妙道眞淸靜　　撒脫迷途化樂哀¶
　省得有爲緣有用　　從教無去亦無來¶
　道中消息如還悟　　妙相神威越九垓¶
於三元八節本命生辰北斗下日嚴置壇場轉經齋醮依儀行¶
道其福無邊世世生生不違眞性不入邪見¶
　夫鐵鑛雖頑因鍛鍊而爲器人心雖欲親道德而戒非鑛不¶
　鍊而終不成器人不修而終不成眞是故憑匠師而方覺悟¶
　因道德而始知空道乃萬物之首德爲百行之源故道德之¶
　玄玄利周於一切凡夫眾生豈知其日用乎然道之無形但¶
　戒欲而可見雖德之有鑑非積善而不成慕道者不見其性¶
<pb:CK-KZ_JY108_01p066b>¶
　何以爲眞立德者不修其行何以爲仁凡修道修德者當以¶
　淸眞守靜實腹虛心退己讓人恭尊克下若不取其則學道¶
　修眞者終有廢矣且以未成道之日凡夫幻化色身性命之¶
　由爲是善惡不等禍福差殊皆屬天曹地府主宰官僚掌握¶
　性命有過而責罰有善而賞福旣嘆如是好於八節三元生¶
　辰本命嚴肅淸場轉經齋醮思眞念道謝過祈恩其罪必除¶
　其福必降不違眞性不入邪見使保天年得道長存也若溺¶
　邪見則迷眞迷眞則敗道敗道則罪生罪生則形喪嗚呼因¶
　寸心之狂亂墜入迷河信六賊之般調撞於業網何似鍊金¶
　丹之一粒脫幻化於四生則得逍遙物外與道合眞自在玄¶
<pb:CK-KZ_JY108_01p067a>¶
　玄無障無礙¶
　　　頌曰¶
　體中別有太微神　　神內圓融號杳冥¶
　視聽不知何相貌　　通玄長是合靈眞¶
　依依桂月懸明鑑　　鬱鬱松山倚翠屏¶
　山月高低俱不礙　　洞然無物兩忘形¶
持經之人常持誦七元眞君所屬尊號善功圓滿亦降吉祥¶
　解曰别有威儀界無礙無爲原自在塵情纎芥不留心坐感¶
　萬神相護愛○大眾玄門消息事且好著心知修眞須務本¶
　本立道無虧不知道在本焉得達瑤池故君子務本本立而¶
<pb:CK-KZ_JY108_01p067b>¶
　道生欲求道玄且固基本本固求眞易求眞喪本難本眞俱¶
　有妙方得到家山且夫無爲則賴於有爲故知基本有相則¶
　辯於無相要識當頭識得當頭破方開耳目聰元來眞妙化¶
　只在本身中須知擊石有火坑地卽淵思福當善斷因滅緣¶
　解渴必水敵寒則綿進眞成道愼過無愆但人能精進持誦¶
　念道思眞善功不退行滿功成吉祥集降神沐逍遙永享太¶
　玄矣咄勝景謾誇三島有滿懷風月更翛然¶
　　　頌曰¶
　重樓華館湧靈泉　　中有丹皇號自然¶
　混育鬱羅開大有　　冲虛金鼎運眞玄¶
<pb:CK-KZ_JY108_01p068a>¶
　陽神保鎭三明地　　陰魄降擒六洞天¶
　莫向枕邊迷幻夢　　恐孤寒月滿漁船¶
卽說北斗咒曰¶
北斗九辰　中天大神　上朝金闕　下覆崑崙　調理綱紀¶
統制乾坤　大魁貪狼　巨門祿存　文曲亷貞　武曲破軍¶
高上玉皇　紫微帝君　大周天界　細入微塵　何災不滅¶
何福不臻　元皇正炁　來合我身　天罡所指　晝夜常輪¶
俗居小人　好道求靈　顯我尊儀　永保長生　三臺虛精¶
六湻曲生　生我養我　護我身形¶
魁𩲃𩵄䰢魓𩳐魒尊帝急急如律令敕¶
<pb:CK-KZ_JY108_01p068b>¶
　　　頌曰¶
　玄牝樞機列化神　　薦登眞理沐洪恩¶
　祥煙塞斷迴遑路　　新月開通樂逸門¶
　正炁攝生安禹稷　　靈源保育運崑崙¶
　七元不昧流光照　　萬聖來前衞我尊¶
老君曰凡人性命五體悉屬本命星官之所主掌本命神將本¶
宿星官常垂蔭佑主持人命使保天年凡俗無知終身不悟夫¶
本命眞官每嵗六度降在人間降日爲本命限期有南陵使者¶
三千人北斗眞君七千神將本命眞官降駕眾眞悉來擁護¶
　且夫道育天地之根炁補五行之用物盜天地之靈以成茂¶
<pb:CK-KZ_JY108_01p069a>¶
　人盗萬物之精以求安故三才五行人倫命物皆非道不生¶
　故非道不立一切萬物皆不出於大道者矣故以道含萬彚¶
　人悟一心萬彚播經非出於道一心變用莫實於眞凡欲學¶
　道歸眞修身保性者當務於眞實故天實可運於日月故地¶
　實可載於含靈人實於諸世中自然大道之眞可成就無漏¶
　也故眞心實行道則無虛以成眞若頑心不戒聖功何以達¶
　玄門一切行業當要實功我玄極之大道用而有眞奈浮世¶
　迷人看之若假嗚呼但淺根薄行之眾生豈信玄門别有幽¶
　極之妙理唯只樂情慾爲歡競浮財而作富見言邪慾爭競¶
　欲聞聞說眞空如起讐妬謗玄門若泥沙貪非爲忘性命玄¶
<pb:CK-KZ_JY108_01p069b>¶
　眞妙理隔萬重之煙水苦海迷津何時得越於道岸哉以此¶
　爲凡夫無知自身不悟故我太上啟無爲之金口吐濟物之¶
　玄珠指三天之有路塞九夜之無門利益羣生恩沾眾品誘¶
　上善成天眞引中下歸正道教演三乘經垂萬化蓋爲眾生¶
　種性不同根器各異說上乘化上根有中下之人必不能達¶
　於此理爲縳心鍊性默默無言綿綿用道進無形之理慕無¶
　像之眞非上根無由達理故說中乘下乘用外緣而引見內¶
　眞說有相而辯於無漏矣且如本命眞官毎嵗六度降在人¶
　間者謂六十甲子所屬生年之日卽爲本命每年有六次逢¶
　値卽是本命下日也其日有常生本宿星官本命神將下降¶
<pb:CK-KZ_JY108_01p070a>¶
　世間觀察善惡兼有南陵三千使者北斗七千神將俱來擁¶
　護此日卽宜齋戒禮誦懺悔祈禳皈敬眾眞欽崇本命當得¶
　災咎消除命年遐永矣或謂南陵使者三千人者乃離火之¶
　象丹陽之宫三陽爲三魂動則神靈生而主於心也心能禁¶
　制形神使不亂也北斗七千神將者坎水之形黑陰之府七¶
　精開七竅通則光明徹而主於腎也腎能愼固精氣使不壞¶
　也此乃人身中本眞所在之處因眞元在谷則得三尸七魄¶
　六欲九蟲悉皆順道而有萬神眾眞盡來擁護此乃道之實¶
　也咄會得太玄消息意泰山變作玉京山¶
　　　頌曰¶
<pb:CK-KZ_JY108_01p070b>¶
　愛河岸闊浪迷天　　且好抽身上法船¶
　制得耍猿眠卉徑　　任教意馬走芳田¶
　達開玄理頭頭道　　悟到幽機處處禪¶
　月夜獨吟高舉棹　　家鄕掩暎古峯前¶
可以消災懴罪請福延生隨力章醮福德增崇其有本命限期¶
將至自身不知不設齋醮不修香火此爲輕生迷本不貴人身¶
天司奪祿減算除年多致夭喪迷誤之者雖遇經訣懷不信心¶
毁謗眞文如此之人身謝之後淪沒三塗漂沉諸趣永失人身¶
深可悲哀自致斯苦¶
　竊惟求煙而近木救渴而近泉戒非而近善惡愚而近賢夫¶
<pb:CK-KZ_JY108_01p071a>¶
　木性非炎鑽之則火出人心逐慾戒之則道生非賢勿辯愚¶
　非泉勿釋渴非正勿知邪非眞勿知假以假顯眞以邪知正¶
　且如玉臺懸寶鑑輝輝其中豈汝有形骸秉大道玄玄於中¶
　何爾無夫寶鑑本眞內現者虛假形骸元假中隱者乃眞當¶
　以心鏡拂拭絕纎塵性合道兮周沙界大道無物不包含性¶
　則無心而不亂萬物已知爲假一心獨照爲眞若取物用之¶
　樂道無由若離物言之登眞沒路是乃引目海涯忽觀桂月¶
　閑遊山徑頓覺松風因惡而可從善爲假而可知眞因凡則¶
　知聖因苗則知根且以凡夫在世眾生不以假物指眞如何¶
　辯有像不以法相傳空如何識無形故以聖人垂化用於未¶
<pb:CK-KZ_JY108_01p071b>¶
　悟者也故太上曰知者不言言者不知是也若有我等一切¶
　凡夫眾生悟斯大道知本命限期持此玄經進步仙階能精¶
　修不退者自然福德增崇若不進玄功輕生棄命之徒當自¶
　性入别骸心攢萬若灰河明報何時徹鐵域拘囚甚日休爭¶
　如好憑一智登天路莫順三尸作地囚¶
　　　頌曰¶
　隨力修眞則見眞　　苦修多作始初勤¶
　當須要辦眞實行　　方入無爲自在門¶
　業海省無千里岸　　蓬山迷有萬重雲¶
　漁燈照處寒江靜　　鷗鷺驚飛失舊羣¶
<pb:CK-KZ_JY108_01p072a>¶
若本命之日能修齋醮善達天司一世於本命限期開轉眞經¶
廣陳供養使三生常爲男子身富貴聰明人中殊勝¶
　蓋聞情起乎物識起乎心欲情起則三山作羅酆情欲滅則¶
　九夜爲玄府大抵羣魔眾苦緣甚而來八難十纏爲何而至¶
　欲物乃羣魔眾苦之根亂性乃八難十纏之首欲乃本無根¶
　目乃欲之首魔則本無礙心是魔之因故五音令人耳聾五¶
　色令人目盲陰符經云瞽者善聽聾者善視絕利一源用師¶
　十倍三反晝夜用師萬倍是也蓋萬緣千行皆出於一心也¶
　又云柳綠桃紅乃眼前之幻化風淸月白是刧外之生涯若¶
　寂照太微則神生丹闕如昏迷世慾則魄墜寒池諸塵諸漏¶
<pb:CK-KZ_JY108_01p072b>¶
　萬種萬端只要於假內認元初這箇於無中覔實有容儀則¶
　可以行大道也○大眾乃以目前境界浩浩多端俗態迷因¶
　般般無盡七情六欲五鬼三尸化邪慾誑爾入迷河用俗樂¶
　唆君歸業海種種禍臨何如奈忍但當降其心而羣魔自伏¶
　戒其慾而眾苦消除心滅則萬法皆滅情生則眾苦自生入¶
　道玄門幽關夜府路本一條剛行兩徑神靈射九夜開光魄¶
　散昧三山閉黑天堂之樂地獄之囚爲非之果作善之由皆¶
　隨靈臺而變化從智性而出現者也若有眾生能知本命之¶
　理淸淨齋戒滅於塵漏其善功超達天司獲相貌端嚴位登¶
　眞人得越苦海皆因降心伏魔從善戒惡可登仙界逍遙不¶
<pb:CK-KZ_JY108_01p073a>¶
　致幽牢拘鎖若有持經辦道之士遵依太上之文不犯聖眞¶
　之禁得道成仙乃蒙恩先聖將何以報之故證道歌云粉骨¶
　碎身未足酬一念了然超億刧是也只要慕道了然心滌無¶
　垢便爲不負天地之理也咄鑿開石壁無遮障萬象森羅掌¶
　內觀¶
　　　頌曰¶
　玄靈大愍濟牢籠　　廣化三乘悟太空¶
　目下自知宜取用　　雲中他說莫尋蹤¶
　桃溪柳岸君家事　　桂月松風我祖宗¶
　堪笑幾多學道者　　却貪塵景走西東¶
<pb:CK-KZ_JY108_01p073b>¶
其有生身果薄雖在人中貧窮下賤縱知本命無力修崇能酌¶
水獻花冥心望北極稽首禮拜念本命眞君名號者亦不虛過¶
本命限期皆得延生注福繫係人身災厄蠲除獲福無量天師¶
歡喜踊躍作禮讚歎難可得遇無上法橋¶
　夫水性至平浪因風起人心本靜動自物生物不著兮情不¶
　生心常虛兮欲自滅愛欲起於心形神喪於物漫漫業海不¶
　歸岸而一任漂流黯黯羅酆競涉路而從教險峻直待失時¶
　方覺悟日中扶影謾惆𢣵○大眾貪愛狂迷癡慳悋惜愚人¶
　不悟此乃喪性命之因迷眞玄之本俗樂貪迷非君之益道¶
　心開發乃我之榮雲霞幽洞閑日月之光麗閣華堂昭星霜¶
<pb:CK-KZ_JY108_01p074a>¶
　之變物外離塵境界别有逍遥世間虛華俗樂豈無患害凡¶
　修眞鍊性者當要十二時中一百刻內行坐施爲淸淨身心¶
　常立方便自然累功積行善達三天登眞得道矣故太上有¶
　曰進善若偷是故於塵世之中和光順時隨緣立善若言善¶
　不行善則證道無門見非能戒非則登眞有路凡欲修眞學¶
　仙之人當建眞實之行也且如世間貧賤高下然各有等差¶
　大道眞空則實無分别有肅智淸心而進道有陳幡列像以¶
　祈恩善立各門恩成一路世情有富貧之間天心無高下之¶
　分但能起一念進道爲善之心外則天眞地神祐之內則元¶
　命形神樂之自然災厄蠲除獲福無量是時天師得受是經¶
<pb:CK-KZ_JY108_01p074b>¶
　不勝欣喜天師者秉道輔正曰天之師迷眞逐邪曰地之鬼¶
　故悟眞大道之人正可謂得遇無上法橋矣咄一神秉正無¶
　邪謟三界逍遙總在渠¶
　　　頌曰¶
　柳岸分明橫法橋　　迷來恰似路迢遙¶
　煙飛江浦山光淡　　日照幽村野色消¶
　幸是本來無著相　　强教今日話忉忉¶
　不知迴首人間幾　　月白風淸我獨招¶
<pb:CK-KZ_JY108_01p074b>¶
#+PROPERTY: JUAN 003
<pb:CK-KZ_JY108_01p074b>¶
老君重告天師曰世人罪福善惡皆屬¶
天司懴罪消災莫越修奉遇本命生辰告身中元辰驛馬削落¶
<pb:CK-KZ_JY108_01p075a>¶
三災九厄保見今眷屬安寕¶
　原夫天地無象道隱於混黃日月未形炁含於太樸一炁足¶
　而黃中理太樸散而物始生三才布化於羣靈六運吹噓於¶
　槖籥寒暑遷變律呂和彰上散日月之晶布其星辰下凝淸¶
　濁之滓列其邱嶽産育萬物滋長羣生人盜萬物致寕物耗¶
　人兮致道春茂則秋衰有生而有滅若不形而不像亦無死¶
　以無終○大眾眼睫不遠於目視見弗然大道只在於心修¶
　之豈識雲宫梵闕寶苑騫林將有相而識於無相仗化緣而¶
　知於空緣因有爲則至於無爲爲有相而得於無相靈臺不¶
　昧道應明塵積昏朦神必暗靈竭精潰形病身亡三魂渺漠¶
<pb:CK-KZ_JY108_01p075b>¶
　空於陰路太悠悠百節形骸謾向荒坵寂黯黯饒敵一國之¶
　富此日那榮空傳六印之名於期何濟世之迷愛慾而多失¶
　元辰縱貪婪而廣沉驛馬目視桃紅柳綠不知空色之由意¶
　隨蝶舞花飛豈别因緣之分於海波闊遠處旋渦中宛轉甚¶
　時休在山石深厚地雲穴內亂竄何日止但世人惡濕而居¶
　下畏死而貪生不知生者死之根過者禍之首自當畏濕而¶
　居高貪生而脫死恐禍而愼過防患而戒非自然逍遙爲陸¶
　地之仙也且夫眾生作非犯禁累成過咎何法得免何計得¶
　禳在乎悔省前非永絕後過精思太玄恭勤敬奉自己身中¶
　元辰驛馬可得削落三災九厄保見今眷屬安寕如何是告¶
<pb:CK-KZ_JY108_01p076a>¶
　身中元辰驛馬蓋元者始初也辰者眞象也驛者宅谷也馬¶
　者頑獸也欲請福當禱祈參求本來元初同大道合天地運¶
　日月齊山嶽通幽達玄無爲無礙這箇元辰悔過遷善便可¶
　消災度厄矣能縳自身宅谷中意馬心猿得住自然萬災不¶
　干羣邪稽首則得逍遙三界乃證玄玄者矣咄自身驛馬擒¶
　降住方得元辰落九災¶
　　　頌曰¶
　莫繫元神五藴山　　就中虛幻事多難¶
　迷雲常惹靈臺伴　　愛浪頻潮丹闕間¶
　九厄漸生猿馬旺　　三災轉起鬼邪頑¶
<pb:CK-KZ_JY108_01p076b>¶
　誰知照見眞消息　　風月依依雨不干¶
凡有上士於本命生辰持此眞文者外伏魔精內安眞性功霑¶
水陸善及存亡悔過虔恭漸登妙果重立玄功證虛旡道乃得¶
聖智圓通隱顯莫測出有入無逍遙雲際昇入金門與聖合眞¶
身超三界永不輪轉夀量無窮快樂自在¶
　且夫善惡之各異皆出自於所爲禍福之兩途乃實因於所¶
　措大抵幻魔縱則愆必積心業滅則罪亦亡雖知善惡禍福¶
　如影逐形莫可逃之且世間凡夫眾生不知何以至親何以¶
　至大雖知惟道至大惟命至親今乃知道大命親何以求之¶
　何以護之須知樞之自輪綱之自紀一心攝正萬法無邪親¶
<pb:CK-KZ_JY108_01p077a>¶
　者不能敬焉能敬其踈內者不能悅焉能悅於外則敬親廣¶
　兮踈必善之則悅內加兮外必推之是故可正於一身自然¶
　弗令而順之者也○大眾何如龍吟虎嘯昇沉於丹鼎之中¶
　鬼哭神號奔竄於黃宮之外可得證虛旡之道夀量無期快¶
　樂自在逍遙三界昇入金門與聖合眞矣咄身到曲溪煙月¶
　岸楚峯山色轉分明¶
　　　頌曰¶
　玉虛臺畔舊圓融　　無礙無爲萬古同¶
　只爲情迷生滅內　　拘縻眞覺去來中¶
　皆因執有還著有　　縱得依空又落空¶
<pb:CK-KZ_JY108_01p077b>¶
　空有可於方寸鑒　　自然展轉顯神通¶
凡有男女於本命生辰及諸齋日淸淨身心焚香持此眞文自¶
認北極本命所屬星君隨心禱祝善無不應災罪消除致感萬¶
聖千眞俱來衞護此文所在之處千眞敬禮萬聖護持魔鬼潛¶
消精靈伏匿世有災殃悉皆消滅¶
　且夫大道難稱玄功罔測霈洪恩則敷於萬物布妙化則徧¶
　於八紘有品咸亨無物不載然而道無不載廣施有用之恩¶
　物遂生成大啟無爲之化又曰有用之空非有用無爲卽色¶
　豈無爲用爲要識其中理方脫輪迴興嘆悲而知天地蓋載¶
　其恩彌焉日月照燭其恩亦然大道化身其孰固憐不知身¶
<pb:CK-KZ_JY108_01p078a>¶
　之以國命之以君靈之以本氣之以臣縱妄想而迷五色隨¶
　貪愛而滯六塵須知君愛敬國之昌靈氣沖和身不亡臣子¶
　忠君君愛臣家邦從此轉興榮蠻夷縱有多凶勇自是無由¶
　敢戰征大底以和成晏以正攝邪一念頓息萬緣俱忘若起¶
　一念之因應受三塗之報則有過去未來見在捨身報身受¶
　身迷不知涉於深淵貪不知步於峻嶺兀兀如癡昏昏若夢¶
　起無明業火毁焚樓閣之嚴缺有漏迷津散蕩眞元之理是¶
　以眾生斯之廣矣凡有男女於本命生辰及諸齋日淸淨身¶
　心焚眞實香持念眞文自認北極所屬星君隨心禱祝善無¶
　不應災罪消除鬼魔伏匿願我含生同離業果者矣咄七眞¶
<pb:CK-KZ_JY108_01p078b>¶
　拔苦尋無地一念忘時别有天¶
　　　頌曰¶
　萬疊雲山聳翠華　　分明歸路本無差¶
　爭知只恁他鄕好　　不顧終非自己家¶
　去執乃爲眞懴悔　　忘貪便是大丹砂¶
　降心得入幽微徑　　笑看溪風送落花¶
是名北斗本命延生經訣乃修眞之徑路得道逍遙皆因此經¶
證聖成眞皆因此經出離生死皆因此經保護男女皆因此經¶
保命延年皆得自在永爲身寶福夀可稱保而敬之非人勿示¶
　凡修道者皆憑於保眞鍊性之理也乃知昧性者禍有多焉¶
<pb:CK-KZ_JY108_01p079a>¶
　悟眞者福無少矣善惡施爲皆惟然於心也禍福可鑑皆惟¶
　然於智也蓋凡夫在世動念施爲行藏舉止禍福善惡互相¶
　交錯其間分别者在乎智也故以有善卽進而從之遇不善¶
　當退而戒之退不善可立於功戒爲非勿失於德可見於玄¶
　門矣空言退惡不立其實功謾說進善弗行其實德希夷之¶
　門性相之理何由達於此也乃以聖人垂經譬如日月之光¶
　輝能破黑暗視現萬物明照諸方使一切眾生未知者知未¶
　見者見其功皆爲天之德也我太上說此經教亦同日月咸¶
　使凡夫知登眞入道之途脫苦海輪迴之路其功皆爲於聖¶
　之德也乃以眾生之性亦與日月之同洞照太虛纎塵不染¶
<pb:CK-KZ_JY108_01p079b>¶
　飛空無礙乃不知立功修德之理障礙雲生煩惱業起昧郤¶
　靈明涉於幽暗貪呆不顧前坑之險逐樂寕思後患之憂¶
　大眾爭如立功修德其福不可稱量可濟度苦魂可永延遐¶
　算出離生死得道逍遙卽可證聖成眞上登三淸之境矣咄¶
　延生經訣修眞路體用皆因此一經¶
　　　頌曰¶
　玉壺壺內隱玄玄　　欲識須當縳耍猿¶
　功行切宜都總備　　聖眞方得兩皆全¶
　刧終不壞飛仙島　　物外猶存豈梵園¶
　悟到從來幽妙理　　玄微極處只無言¶
<pb:CK-KZ_JY108_01p080a>¶
老君說經將畢龍鶴天仙來迎還於玉京是時天師受得妙法¶
而作是言誓願流行以傳善士若有男女受持讀誦我當與十¶
戒仙官所在擁護¶
　原夫天無私而勸於善也斯有道則福無形也人惑欲而從¶
　其用也斯有數則福臻中也若以所得其中則福祉之來也¶
　不可禦又奚慮其釁極也若人所以失其中則釁極之至也¶
　不可逃又奚望其福祉也蓋以善惡因由如行車之轉輻如¶
　谷聲之應逐還報然而何以免之君不見芳英滿檻難逃九¶
　月之霜金玉盈堂怎免百年之限人身幻體終於浮世豈長¶
　存罪戻增崇定是冥途縈永久何如開神光射破八門關掃¶
<pb:CK-KZ_JY108_01p080b>¶
　氛氣高昇三界府奈何眾生情迷諸漏性積多愆於濃濃浪¶
　裏走無停向靄靄雲中迷不省可嘆三尸六鬼得勝喜容容¶
　郤嘆四大百神勢虧愁慘慘雲宮仙府去無門曠野荒坵應¶
　有分將玄眞浩散逐悲風把靈魄飄悠涉鬼路平生寃業見¶
　前來空悔問君何去住故太上曰上德不德下德執德執著¶
　之者不名道德夫執著邪見遇啟正觀可敵羣魔握權天地¶
　指勅萬神役祛三界之樞機也且以囂塵廣厚迷障昻高未¶
　能飛步於青雲何引凡軀於碧落如何向五苦八難之中到¶
　三島十洲之外但於方寸之間馘邪魔奔遠於寰區之外晏¶
　忠良弼輔於朝幄之中自然神昇超世道合自然而然出入¶
<pb:CK-KZ_JY108_01p081a>¶
　往來無縈無礙自在逍遙矣是乃太上垂濟物度迷之法普¶
　徧萬方周流三界於是令天師傳授眾生咸離苦業俱入道¶
　眞持授歸依通玄究妙洞觀無礙超入法門自得十大仙官¶
　翊衞修眞抱一之身矣咄一心摧斬諸魔鬼眾苦翻爲十善¶
　神¶
　　　頌曰¶
　眾流分派育羣生　　雪月輝光雨霽晴¶
　千浦浪渾千月暗　　一溪波靜一輪明¶
　元同眞處異何異　　只爲迷來成不成¶
　却笑落花飛片片　　野禽由自弄多情¶
<pb:CK-KZ_JY108_01p081b>¶
於是再拜¶
老君而說贊曰¶
家有北斗經本命降眞靈¶
　　　頌曰¶
　瓊文奥旨甚叮嚀　　爲恐眾生落夜扄¶
　故說太玄玄妙理　　指開頑識識空形¶
　祥風灌透黃華館　　慧月光輝丹界亭¶
　運取聖功非內外　　神明應是降眞靈¶
家有北斗經宅舍得安寕¶
　　　頌曰¶
<pb:CK-KZ_JY108_01p082a>¶
　誰能頓解悟眞經　　遣去凡情護我形¶
　鍊性保神精養血　　固根離愛氣和靈¶
　泥丸運得開明月　　液海應擒照鑒星¶
　六識若降無患惡　　自然宅舍得安寕¶
　家有北斗經父母保長生¶
　　　頌曰¶
　勤修妙相體圓明　　方寸休教染垢塵¶
　默默施爲仙行業　　綿綿進用道功程¶
　十華定舉標金格　　五老須從註玉名¶
　皆得一身持戒善　　慶敷九祖保長塋¶
<pb:CK-KZ_JY108_01p082b>¶
家有北斗經諸厭化爲塵¶
　　　頌曰¶
　但能常靜曁常淸　　天地咸寕萬法明¶
　谷神長存開玉蘂　　刀圭乃得産金晶¶
　寶壺騰瑞龍蛇戲　　夀鼎飛光鬼魅驚¶
　若取聖功頻煆鍊　　自然諸厭化爲塵¶
家有北斗經萬邪自歸正¶
　　　頌曰¶
　心猿縳住入玄幃　　妙相莊嚴自此威¶
　斡轉玄關塞地穴　　驅回妙範奪天機¶
<pb:CK-KZ_JY108_01p083a>¶
　慧鋒誅斬妖魔盡　　法印宣威魍魎稀¶
　蕩蕩滿懷風與月　　萬邪稽首自歸依¶
家有北斗經營業得稱情¶
　　　頌曰¶
　方寸修持坦坦平　　塵緣都沒半毫縈¶
　三尸計攝歸玄理　　六賊機圖滅怪獰¶
　現出曲溪山月朗　　透開春色谷風淸¶
　不知這箇生涯事　　誰肯經營得稱情¶
家有北斗經闔門自康健¶
　　　頌曰¶
<pb:CK-KZ_JY108_01p083b>¶
　不在驅驅度遠關　　道迷雲外得應難¶
　神光只照無爲路　　法眼休觀有礙山¶
　朱閤玉樓眞造化　　淸風明月樂翛間¶
　幽菴活計人能會　　從郤菴踈主亦安¶
家有北斗經子孫保榮盛¶
　　　頌曰¶
　空洞靈臺瑞藹淸　　汪洋和氣徧區紘¶
　雲巒硌硌神風冷　　煙舍蕭蕭皓月明¶
　野叟笛吹無事韻　　牧童歌唱太平聲¶
　自從認得山家樂　　姹女嬰兒展轉榮¶
<pb:CK-KZ_JY108_01p084a>¶
家有北斗經五路自通達¶
　　　頌曰¶
　綱紀經綸事業興　　忠心匡國輔高明¶
　未容讒佞食君祿　　常許功勳作帝卿¶
　宇宙旣能施正化　　江山應是肅然淸¶
　同瞻聖主巍巍德　　載路通亨賀太平¶
家有北斗經眾惡永消滅¶
　　　頌曰¶
　誰肯調馴猿馬情　　免教奔竄誤前程¶
　對他桃李舒晴日　　收拾生涯隱故京¶
<pb:CK-KZ_JY108_01p084b>¶
　好是雨餘山色淨　　只愁雲暗月華明¶
　若能但把俗情滅　　眾惡何由得自生¶
家有北斗經六畜保興生¶
　　　頌曰¶
　識得浮華事可驚　　便宜迴首捨凡情¶
　任從目下般般冗　　不運心時灑灑淸¶
　活計勿虧應有盛　　功名休怠不無成¶
　也知别更求何利　　六畜寕來主自榮¶
家有北斗經疾病得痊瘥¶
　　　頌曰¶
<pb:CK-KZ_JY108_01p085a>¶
　一念休教業所牽　　百關調暢保延年¶
　勿令眞氣時時損　　常使靈源日日添¶
　龍虎不能停戰鬬　　坎離豈運自團圓¶
　不須草木奪神理　　定是災除樂泰然¶
家有北斗經財物不虛耗¶
　　　頌曰¶
　這顆玄珠無價酬　　眾生皆有不能收¶
　本如明月澄江水　　元若淸風動素秋¶
　且好牢藏先準備　　莫教散失後成憂¶
　金門玉戸宜常閉　　免使狂猿起意偷¶
<pb:CK-KZ_JY108_01p085b>¶
家有北斗經橫事永不起¶
　　　頌曰¶
　迴光返照滅塵心　　莫負玄門振法音¶
　只在目前分造化　　休迷雲外別搜尋¶
　寒巖月朗山猿唳　　谷樹花芳野鳥吟¶
　若肯的然行此道　　非災何爲得能侵¶
家有北斗經長保亨利貞¶
　　　頌曰¶
　莫將無漏等閑輕　　好慕眞空進妙程¶
　常託赤松爲取用　　每從蒼旻變虧盈¶
<pb:CK-KZ_JY108_01p086a>¶
　分開羃羃陰雲翳　　現出輝輝皓月明¶
　打當塵囂無半點　　忻哉長保利亨貞¶
老君曰善哉善哉汝可宣揚正教福利無邊普及眾生永霑勝¶
善¶
　解曰碧天秋霽夜無雲月影輝輝落水濱爭奈怒風來太惡¶
　沸波搖散玉華輪切謂猿心顚耍宜調伏於玉洞之間馬意¶
　劣頑可繫縻於玄山之下野外多春草山前足異芳馬猿還¶
　不繫逐景定奔狂境界來時無準備柳煙深處定迷蹤柳塘¶
　花塢春明麗牽引時人翫景遊信步不思歸去晚急迴斜日¶
　過江樓謂浮生幻化那堪日月如梭榮辱虛華更嘆韶光似¶
<pb:CK-KZ_JY108_01p086b>¶
　水忍造愆非魂沉寒夜不知省悟魄墮幽陰切以金鐘高架¶
　木不扣兮終日無音寶月空懸雲不蔽兮通宵自朗譬若心¶
　不動兮性常定外不入兮內常安內安則萬法皆明性定則¶
　羣魔自伏何幽不燭何化不行奈爾凡夫昏朦眞性縱情縱¶
　慾轉輪六道之中何德何修甘墮九泉之下月館松溪無戀¶
　意囚牢火宅競鑽頭只於苦海貪榮辱辜負眞元¶
逐浪流被¶
　諸塵漏緣覺聲聞逐景沉迷量因生滅迷誤不省競著羣情¶
　自沉苦趣失人身何日再重登道岸深蒙太上重演眞詮普¶
　濟眾生永霑勝善咄太上善哉眞法語眾生普福利無邊¶
　　　頌曰¶
<pb:CK-KZ_JY108_01p087a>¶
　圓融妙相本莊嚴　　大霈玄恩無背偏¶
　萬物俱蒙眞造化　　羣靈咸隱太幽玄¶
　龍蛇有寶非奇特　　天地無恩實可憐¶
　識破用中無用理　　剖開混沌見機權¶
天師稽首禮謝信受奉行¶
　註曰道徧十方澤沾萬彚化育含靈混成眾類細入塵沙大¶
　包天地日月之綱陰陽之緯用之則輝背之則昧隱顯隨機¶
　變通量器智者乃符非人勿示輕則匪臻敬之必至故立玄¶
　門識眞辯僞普使超昇咸辭溺墜功就行成神飛仙位願我¶
　眾生皆逢正義愼之愼之無二無二¶
<pb:CK-KZ_JY108_01p087b>¶
　　　頌曰¶
　千經萬論破癡迷　　更不迴頭待甚時¶
　業海自今宜出浪　　罪山從此好平持¶
　心間未及於人計　　意下先除潤己私¶
　道德兩全功行備　　煙霞獨步樂無爲¶
¶
¶
¶
¶
太上玄靈北斗本命延生眞經註解¶
<pb:CK-KZ_JY108_01p088a>¶
** 後序¶
蓋聞¶
昊天皇皇至高至邈無梯可以倚其上無路可以達其中¶
大道默默至幽至玄無計可以度其元無方可以測其理於是¶
以善爲昇天之徑以經爲入道之門善則通於雲衢經則露其¶
隱奧則非善乃天之無路則非經乃道之無門是故立經度死¶
垂教開生而况厥恩莫大乎經也其福莫大乎善也夫¶
聖人垂經則有恩而無凡夫奉善則無福而有因心以作所由¶
生也若得遇玄文空披視已不戒不奉匪究匪窮何異有患求¶
醫唯誦驗而不餌於藥恐刑開律但解科而罔戒於非思之矣¶
<pb:CK-KZ_JY108_01p088b>¶
然而覽之豈可獲其濟也凡有得遇可戒奉之庶乎俾寒獄之¶
冰消使火山之熖息可得蓬宮閬苑注籍得道之名幽府羅酆¶
落部拘囚之目咸拯識靈同登道岸余行微性贛不愧聾言謬¶
作嘆文標其經闋眉山蘇軾序¶
¶
¶
¶
¶
¶
¶
