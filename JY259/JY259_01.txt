#-*- mode: org; -*-
#+EXPORT_ID: JY259
#+TITLE:陰騭文註 Yinzhi Wen Zhu
<<<<<<< HEAD
#+WITNESS: CK-KZ JYE
#+BASEEDITION: YP
=======
#+WITNESS: YP JYE
#+BASEEDITION: CK-KZ
#+SEC: 01
>>>>>>> cc399419a54ac8bb3f7e496efeab7a17cca5c7ac
<pb:CK-KZ_JY259_01p036a>¶
* 陰隲文註¶
　　　　　　　　　　　　　大興朱　珪石君敬校¶
　　　　　　　　　　　　　睢陽蔣予蒲夢因重訂¶
　《書洪範武王》曰：『惟天陰隲下民。』隲，定也。天不言而默定下民。¶
　在天爲五行，在人爲五事。修之則嚮用五福，悖之則威用六¶
　極。所謂『惠迪吉從，逆凶惟影響』也。¶
帝君曰：吾一十七世爲士大夫身，¶
　按《化書》，帝君初生於周武王時，爲張名善勳，官醫師，遷司諫，¶
　卒爲君山主宰兼洞庭水治。又一世在周宣王時，爲張名忠，¶
　嗣字仲官，保氏遷大夫，卒爲雪山大仙，及蜀北門山王化神¶
<pb:CK-KZ_JY259_01p036b>¶
　龍，禦五丁力士。又一世爲漢趙王如意，卒爲卭池龍。又一世¶
　生漢章帝時，爲張名勳，官清河令。又一世生漢順帝時，爲張¶
　名孝仲，又一世生河朔，爲鄧艾從事，及行軍司馬，卒還玉京¶
　賜如意。又一世生晉武帝時，爲張名亞字霶夫，天吏召歸七¶
　曲。又作儒士，稱謝艾，爲張軌主簿，與姚萇友。又一世生隋文¶
　帝時，爲文中子王通。又以儒生謁唐明皇，封左丞相。又以儒¶
　服衞唐僖宗，封濟順王。又一世相宋高宗，爲張魏公浚。葢可¶
　考者凡九世。又按《天潢譜系》有：劍門大神張勳，蜀劍山神張¶
　孝仲，金馬山神張烈。疑此三世卒後所司。而張名烈者，疑是¶
　鄧艾從事之名也。《陰隲文》有宋郊之事，當作於宋代。葢九生¶
<pb:CK-KZ_JY259_01p037a>¶
　八化，統神人而計之，曰一十七世。與¶
　(予蒲)謹案。大興朱石君先生珪，曾於甲子年面告(蒲)云：『近來¶
　得之心壇，乃知九生八化之訛。帝君在周武王時張翼流光，¶
　降於隱者張叟家，名善勳，爲第一世。至成王時神遊君山洞¶
　庭，降於張無忌家，名忠嗣，字仲，爲第二世。降生於漢爲趙王¶
　如意，爲第三世。復降生於張姓名勳，爲第四世。至東漢順帝¶
　時，又降生於張名孝仲，爲第五世。又降生河朔，名張烈，爲第¶
　六世。至晉武帝太康八年，降生於金馬山張老之家，名亞字¶
　霶夫，夢乘白驘天吏引入巨穴，乃梓潼七曲，爲第七世。又霅¶
　然神化爲儒士，稱謝艾，爲第八世。又在北魏爲温子昇，爲第¶
<pb:CK-KZ_JY259_01p037b>¶
　九世。在隋爲文中子王通，爲第十世。在唐爲張公藝，爲十一¶
　世。又爲張公仁愿，爲第十二世。又爲張公萬福，爲第十三世。¶
　元宗僖宗幸蜀，扈御有功，又爲崔公祐甫，爲第十四世。又爲¶
　蜀世子元膺，爲第十五世。至北宋爲韓公琦，爲第十六世。又¶
　爲張魏公浚，爲十七世云。¶
未嘗虐民酷吏；¶
　民猶子也，吏亦人也，官仁則民自懷矣，何忍虐乎？官清則吏¶
　自畏矣，何用酷乎？¶
救人之難，¶
　孟子曰：『今人乍見孺子將入於井，皆有怵惕惻隱之心。若坐¶
<pb:CK-KZ_JY259_01p038a>¶
　視其死而不救，不幾乎嗜殺人者哉？』¶
　宋周必大監杭州利濟局，局内火。火犯當死，問吏曰：『此火設¶
　起自官，當何罪？』吏曰：『削職。』公曰：『我豈以一官而坐視十餘人¶
　之命哉？』遂自誣服，各犯俱免死。公竟罷官而歸。其婦翁夜聞¶
　鬼吟曰：『埽雪迎宰相。』厥明大雪，竟日客至，則落職之壻也。後¶
　公官至宰相，封益國公。¶
　高郵張百戶往淮安，適見小舟浮沉波上，有人據舟背呼救¶
　甚急。張出白金十兩，呼漁舟救之，至則其子也。¶
　正德間海溢，沿海居民漂沒無算。少定，有駕筏撈取貲財者，¶
　見一女子手扶一笥浮沉而來，將抵岸。一人利其笥，遂沈之。¶
<pb:CK-KZ_JY259_01p038b>¶
　發笥見庚帖，乃其所聘妻也。此二事甚巧，請擇之。¶
　順治五年三月二十三日，江甯旱，西門回子哈九開飯店，有¶
　江浦人遺糧銀五十兩於店中，哈九追還之，其人感謝。歸江¶
　浦，見大風覆舟。因思譬如哈九不還我銀，何不以此銀救人？¶
　遂呼漁舟，曰救一人者給銀五兩。羣舟爭救，止撈得一人，問¶
　之乃哈九之子也。可謂報之奇速矣。¶
濟人之急，¶
　宋馮商無子，買一妾，問所自，泣而不言，固詰之，曰：『父因綱運¶
　負欠，賣女以償。』商惻然，亟還，其父焚劵不取。直數月，妻姙里¶
　人夢鼓吹送狀元至馮家。次日，生馮京，中三元，爲名相。¶
<pb:CK-KZ_JY259_01p039a>¶
憫人之孤，¶
　揚州蔡璉建育嬰社，募衆協舉。其法以四人共養一嬰，每人¶
　月出銀一錢五分。遇路遺子女，收至社。雇貧婦乳之，月給工¶
　食銀六錢。每月望驗兒給銀，考其肥瘠以賞罰之，三年爲滿。¶
　聽人領養。此法惠而不費，恤孤賑貧，所全甚大，可倣而行也。¶
　鍾離瑾宰江州，與鄰縣許令結婚。將嫁女，買一婢媵之。婢執¶
　箕帚視堂下而泣，瑾怪問之，婢曰：『幼時我父官此，曾於此地¶
　戲毬。不幸五𡻕，父母亡，育於吏家。猶憶故跡，傷心耳。』公呼吏¶
　詢之，信然。卽命易服飾，致書許令曰：『我買婢，得前令之女，義¶
　不可久辱，當輟我女嫁資，先爲求婚，我女可遲一年，卜吉乎？』¶
<pb:CK-KZ_JY259_01p039b>¶
　許答曰：『蘧伯玉恥獨爲君子。願卽以前令女配吾次子，何用¶
　盛奩。於是二女同歸於許。』瑾夢一綠衣丈夫拜謝曰：『不圖弱¶
　質，過蒙君賜，已得請於帝矣。』後瑾厯十郡太守，遷轉運使，夀¶
　九十八，子孫皆仕於朝。¶
容人之過；¶
　以責人之心責已，則可以寡過矣。以恕已之心恕人，則可以¶
　遠怨矣。忠恕二字，世人反用之，君子順用之。¶
　吕蒙正拜叅知政事，有朝士指之曰：『此子亦參政耶？』公若爲¶
　弗聞，同列欲詰其姓名，公曰：『知其名或不能忘，不如不知也。』¶
　富文忠公弼有人呼名辱罵，公佯不知，或吿之，公曰：『想罵他¶
<pb:CK-KZ_JY259_01p040a>¶
　人。』又曰：『明斥公名。』公曰：『天下或有同姓名者。』罵者聞之大慙。¶
　公爲名相，其休休有容可知矣。¶
廣行陰隲，上格蒼穹；¶
　以上皆帝君之實事也。帝君以忠孝爲本，而與人爲善之德¶
　尤大。自爲人爲神，生世生天，無日不欲人爲善去惡。使人自¶
　求多福，此其陰隲所以無量，而至於配天也。¶
　嘉靖間，台州應尙書山中肄業，夜聞鬼語曰：『某家妻以夫久¶
　客不歸，翁姑逼嫁，欲縊死，我得代矣。』公訪實，濳賣田，得銀四¶
　兩，代作其夫書寄銀於家，其父母得書，謂男無恙，媳得不嫁。¶
　已而夫歸，公又聞鬼語曰：『應秀才壞我事。』一鬼曰：『何不禍之。』¶
<pb:CK-KZ_JY259_01p040b>¶
　曰：『上帝嘉之，命作陰隲尙書矣。』公益修善，後官至尙書，子孫¶
　登第者纍纍。¶
人能如我存心，天必錫汝以福。¶
　心卽理也，理卽天也。子曰：『天之所助者順也。人之所助者信¶
　也。』是以自天佑之吉，無不利。邵子曰：『無口過易，無身過難。無¶
　身過易，無心過難。』此中人以上之言也。珪爲演之曰：『無日過¶
　不易，無身過更難；無身過不易，無心過更難。』人能謹其不易¶
　者以勉其難者，則希聖希天下學而上達矣。¶
於是訓於人曰：¶
　天何言哉？無非敎也。故上焉者，不待敎而成。至於人心日失，¶
<pb:CK-KZ_JY259_01p041a>¶
　凡五經四子之書，口讀而心不信，心然而身不從。以至敢於¶
　爲惡冺淪，而不可救也。帝君憫之，故神道設敎，飛鸞行化，使¶
　人知神明昭布森列於上，善惡吉凶之報確然不爽，冀其信¶
　畏悔悟以自拔於䧟穽也。此其心卽堯舜孔孟之心，故其言¶
　皆平易切近之言。¶
昔于公治獄，大興駟馬之門；¶
　漢于定國，東海郯人也。其父于公爲縣獄吏，郡決曹決獄，平¶
　羅文法者。于公所決皆不恨，郡中爲之立生祠，號曰『于公祠』。¶
　東海有孝婦，少寡亡子，養姑不嫁，姑哀之，自經死。姑女吿吏¶
　婦殺我母，孝婦自誣服。于公以爲此婦養姑十餘年，以孝聞，¶
<pb:CK-KZ_JY259_01p041b>¶
　必不殺也，爭之弗能得，乃抱其具獄哭於府上，因辭疾去。太¶
　守竟論殺孝婦，郡中枯旱三年。後太守至于公曰：『孝婦不當¶
　死。』太守自祭孝婦，因表其墓，卽日大雨。于公閭門壞，父老方¶
　共治之，公曰：『少高大門閭，令容駟馬高蓋車。我治獄多陰德，¶
　未嘗有所𡨚，子孫必有興者。』至定國爲丞相，子永爲御史大¶
　夫，封侯傳世云。¶
　吕叔簡尙書刑戒曰：『五不打：老不打，幼不打，病不打，衣食不¶
　繼不打，人打我不打。　五莫輕打：宗室莫輕打，官莫輕打，生¶
　員莫輕打，上司差人莫輕打，婦人莫輕打。　五勿就：打人急¶
　勿就，打人忿勿就，打人醉勿就，打人隨行遠路勿就，打人跑¶
<pb:CK-KZ_JY259_01p042a>¶
　來喘息勿就打。　五且緩打：我怒且緩打，我醉且緩打，我病¶
　且緩打，我見不眞且緩打，我不能處分且緩打。　三莫又打：¶
　已拶莫又打，已夾莫又打，要枷莫又打。　三憐不打：盛寒酷¶
　暑憐不打，佳晨令節憐不打，人方傷心憐不打。　三應打不¶
　打：尊長該打，爲與卑幼訟不打；百姓該打，爲與衙門人訟不¶
　打；工役舖行該打，爲修私衙或買辦自用物不打。　三禁打：¶
　禁重杖打，禁從下打，禁佐貳非刑打。』¶
　袁了凡《愼刑說略》曰：『吾治寶坻時，每念聖人制刑不得已而¶
　用之，雖尋常用杖，必再三審愼。至於夾棍極刑，則斷斷不忍¶
　輕用。嘗設身處地思之，以吾輩肌膚足脛，而置諸三木之内，¶
<pb:CK-KZ_JY259_01p042b>¶
　則與其苦忍煎熬，以冀生全於辨白，甯先避痛楚而甘就死¶
　於屈招。大抵極刑之威逼，在善良冤枉者，每多畏受而誣服。¶
　在兇頑實犯者，梏之反覆而不供。蓋用夾訊以求情，而情之¶
　得者僅十之二三；情之終不得而釀成冤獄者，十之八九也。¶
　同此血肉，安見階下之囚，徒與堂上之貴介，竟判若犬馬，之¶
　與我之不類哉？吾治寶坻已非一日，豈無應用極刑之時？然¶
　吾卒不忍輕用，而民情卒未嘗不得，絕不貽譏於婦人之仁。¶
　蓋惟積誠推愛以感之，從容反覆以鞫之，多方設術以索其¶
　隱情，需時耐性以察其變幻。吾之精神旣竭，而奸者無復遁¶
　之。奸屈者無不伸之屈幾，若有鬼神之吿我者。刑固不必多¶
<pb:CK-KZ_JY259_01p043a>¶
　用，而獄已無不折矣。某之得力，正不在嚴刑鍛鍊，而專在誠¶
　意感孚。竊以愚衷徧呈當世，願居民上者悉鑒之戒之。』¶
　珪自庚辰授閩糧道中，間攝首郡一年，再任臬司，爲司土之¶
　官。前後六年，鞫大小難易獄不啻千計，而未敢輕杖一人，至¶
　於三木，更可知矣。每於疑獄黠囚，經年不結者，問至夜分，往¶
　往叩首輸情，畫招之，後誓不翻供。竊見庶獄之翻易者，必係¶
　刑求嘗戒。有司曰：『夾棍者，藥中之生軍也。雖遇疫症，必病在¶
　下焦，始可用之，然用亦大傷元氣，若早投之則死矣。諸君遇¶
　命盜重案，萬勿輕用夾棍。乃聞州縣雖於戶婚田土細事，動¶
　則刑訊，眞所不解。此之謂能吏乎？夫身坐堂上，而斷堂下之¶
<pb:CK-KZ_JY259_01p043b>¶
　事，以情求情，何情不得。操守清，見理明，辦事勤，何人不畏服？¶
　而必作威乎？况一行作吏，沈酣酒食，驕擁妻妾，傀儡登場，何¶
　堪自反？試於輕紗暖帳中，五夜捫心，此時獄中薰蒸凍餒苦¶
　楚呼號之狀，果皆情當其罪者乎？又聞州縣班房管押酷逾¶
　地獄，死者纍纍，誰之罪也？至於刀筆深文，草菅人命，何其忍？¶
　且敢與偶讀。』袁先生之說，款款如先得我心者，輙附誌之，以¶
　吿天下萬世之治獄者。¶
竇氏濟人，高折五枝之桂；¶
　竇禹鈞漁陽人，三十無子。夢祖父謂曰：『汝無子又不夀，宜早¶
　修德。』禹鈞素長者，由是益力於善。先有家人盜錢數百千而¶
<pb:CK-KZ_JY259_01p044a>¶
　遁，書契繫其十三𡻕女臂，曰：『賣此女抵負。』公焚劵撫而善嫁¶
　之。元夕往延慶寺得遺金銀，候之，一人涕泣至曰：『父犯大辟，¶
　貸金銀將贖罪，倉皇失去。』公驗實還之。族姻有貧者，代葬二¶
　十七喪，嫁娶二十八人。故舊子弟由公成立者數十家，待之¶
　舉火者不可勝數。居室儉素，無金玉之飾。每𡻕量所入，除伏¶
　臘供給外，皆以濟人。建書院四十間，延文行之士爲師，孤寒¶
　有志者來學而餼廩之。後復夢祖父曰：『汝功德浩大，名登天¶
　曹，延夀三紀，子孫榮顯矣。』公仕周爲諫議大夫，夀八十二。其¶
　子儀儼侃偁僖皆登科，時人謂之五龍。馮道贈詩曰：『燕山竇¶
　十郎，敎子有義方。靈椿一株老，丹桂五枝芳。』五人仕宋，儀禮¶
<pb:CK-KZ_JY259_01p044b>¶
　部尙書，儼禮部侍郎，侃起居郎，偁參知政事，僖左補闕。八孫¶
　皆貴。¶
救蟻，中狀元之選；¶
　宋郊宋祁兄弟，同在太學。有僧相之曰：『小宋當大魁天下，大¶
　宋亦不失科甲。』後復遇之，僧驚謂郊曰：『公丰神頓異，似曾活¶
　數百萬命者。』郊笑曰：『貧儒何力及此。』僧曰：『肖翹之物，皆命也。』¶
　郊曰：『旬日前堂下有蟻穴爲暴雨所浸，吾編竹橋渡之，豈此¶
　乎？』僧曰：『是也。』小宋固當首捷，公終不出其下。及唱第，祁第一。¶
　章獻太后謂弟不可先兄，改郊第一，祁第十。¶
埋蛇，享宰相之榮。¶
<pb:CK-KZ_JY259_01p045a>¶
　楚孫叔敖，兒時嘗出游，見兩頭蛇殺而埋之。及歸憂而不食，¶
　母問其故，泣對曰：『聞見兩頭蛇者死，兒見之，恐棄母而死也。』¶
　母曰：『蛇安在。』對曰：『恐後人又見，埋之矣。』母曰：『無憂也，吾聞有¶
　陰德者必有善報，德集百祥，仁除百殃，天處高而聽卑，汝必¶
　興於楚。』及長爲令尹。¶
欲廣福田，須憑心地；¶
　人情者，聖主之田也。如心爲恕人，能如其良心，則所求無不¶
　如心矣。朱子曰：『天地萬物，本吾一體。吾之心正，則天地之心¶
　亦正矣。吾之氣順，則天地之氣亦順矣。惟知道而力行者，深¶
　信其必然也。』¶
<pb:CK-KZ_JY259_01p045b>¶
行時時之方便，作種種之陰功；¶
　存方便心，說方便話，行方便事，久之則人我兩益矣。今人爲¶
　善不力，或曰：『吾力不能，勢不可也。』至於方便之言，毫無所費，¶
　而人往往靳之，此尤不可解也。吾方便言之，卽於人無益，然¶
　於吾何損？况於人未必無益，而於我先大有益乎？願人人作¶
　方便言，先其易者由言而反之心，由言而見諸事，便是中和¶
　位育氣象也。¶
　陰功者，至誠爲之，無少詐僞，有不求人知而天獨知之妙。¶
　大觀中士，有見其亡父者，語之曰：『作人當學葛繁。』問：『葛繁何¶
　人也？』曰：『世人冥司皆設像禮拜之。』士因訪謁葛繁，繁曰：『某力¶
<pb:CK-KZ_JY259_01p046a>¶
　行善事，日或四五條，至一二十條，四十年無虛日矣。』士問何¶
　爲善事，繁指坐間踏子曰：『此物置之不正，便礙人足，某爲正¶
　之。如人饑與飯，渴與杯水，一言一動，有可以利益於人者，隨¶
　念隨時隨事，貴賤貧富皆可爲之，但不可當面錯過耳。』¶
利物利人，¶
　明道程子曰：『一命之士，苟存心於愛物，於人必有所濟。』宋熙¶
　甯時，王安石行新法，天下騷然。邵堯夫屏居於洛門，人故舊¶
　仕宦中外者皆欲投劾而歸，以書間之，答曰：『正賢者所當盡¶
　力之時，新法固嚴，能寬一分則民受一分之賜矣，投劾何益¶
　耶？』觀於劭程二子之言，則苟以利物利人爲心，何地何時不¶
<pb:CK-KZ_JY259_01p046b>¶
　可爲哉？又況得時而當位者乎？¶
修善修福；¶
　爲善最樂，善卽福也。況善又致福，生生不息。善無量，福亦無¶
　量矣。¶
　袁了凡先生黃訓子曰：余童年喪父母命，棄儒學醫，可以養¶
　生濟人。後於慈雲寺遇一老修，髥偉貌若仙，語予曰：『子仕路¶
　中人，明年進學，胡不讀書？』予吿以故，曰：『吾姓孔，雲南人也。得¶
　邵子《皇極數學》。』予試其數悉驗，遂立心讀書。孔爲予卜數，縣¶
　考十四名，府七十一名，提學九名。明年赴考，名數皆合。復卜¶
　終身，言某年考某名，某年補廩，某年貢，某年選四川大尹，在¶
<pb:CK-KZ_JY259_01p047a>¶
　任二年半，吿歸，夀五十三，八月十四日丑時當終正寢，惜無¶
　子。予錄而識之，此後凡考校，無不立驗。獨算予食餼九十一¶
　石五斗，當貢及食米七十餘石。屠宗師卽准貢，予竊疑之。後¶
　爲署印楊公所駁。至丁卯，殷宗師見予備卷，嘆曰：『五策皆奏¶
　議也，豈可使博洽淹貫之士老於窗下。』遂批准出貢，連前食¶
　米計之，果九十一石五斗。予因此益信，進退有命，遲速有時，¶
　淡然無求矣。貢入燕留京一年，歸遊南雍，訪雲谷禪師於棲¶
　霞山，對坐一室，凡三日夜不瞑目，雲谷問曰：『人所以不得作¶
　聖者，妄念相纏耳。汝坐三日，無一妄念。』予曰：『吾爲孔公算定，¶
　榮辱死生，皆有定數，無可妄想矣。』雲谷笑曰：『我待汝爲豪傑，¶
<pb:CK-KZ_JY259_01p047b>¶
　原來只是凡夫。』予問故，曰：『人生信有數，但凡夫則囿於數。若¶
　極善者，數不能拘。極惡者，數亦不能定。汝二十年被伊算定，¶
　不能轉移，豈非凡夫。』予曰：『然則數可逃乎？』曰：『命自我立，福自¶
　己求，詩書所稱的爲明訓。敎典中言，求名得名，求夀得夀，求¶
　嗣得嗣，求富貴得富貴，夫妄語？釋迦大戒，諸佛菩薩豈誑語¶
　欺人。孔公算汝終身若何？』予以實吿，雲谷曰：『汝自揣，應得科¶
　甲否？應生子否？』予追省良久，曰：『否。凡科甲中人，皆有福相。予¶
　福薄，又不能積功累行，以基厚福。且不耐煩，劇不能容物，才¶
　知凌人，輕言妄談，皆薄福相也，豈宜科甲？地之穢者多生物，¶
　水之清者常無魚，予好潔宜無子。一和氣能育萬物，予好怒¶
<pb:CK-KZ_JY259_01p048a>¶
　宜無子。二愛爲生生之本，忍爲不育之根，予矜惜名節，不能¶
　舍己救人，宜無子。三多言耗氣宜無子。四善飲爍精宜無子。¶
　五徹夜長坐不知葆元毓神，宜無子。六餘過尙多，不能悉數。』¶
　雲谷曰：『汝旣知非，卽將不登科不生子之相，盡行改刷。從前¶
　種種，譬如昨日死；從後種種，譬如今日生。此義理再生之身¶
　也。義理之身，豈不能格天？太甲曰：「天作孽猶可違，自作孽不¶
　可活。」孔公所算不登科不生子，此天作之孽，汝所可違？今力¶
　行善事，多積陰德，此自作之福也，安得不受享乎？《易》爲君子¶
　謀趨吉避凶。若言天命有常，則吉何可趨？凶何可避也？開章¶
　第一義便說：「積善之家，必有餘慶。」尤爲明白示人。汝信得及¶
<pb:CK-KZ_JY259_01p048b>¶
　否？』予拜受其敎，因吿天，將往日之罪盡情發露，先求登科，誓¶
　行善事三千。雲谷出《功過格》示予，令所行之事逐日登記。予¶
　初號學海，是日改稱了凡。蓋悟立命之說，思不落凡夫窠臼¶
　也。從此終日兢兢，便覺與前悠忽不同。暗室屋漏中，常恐得¶
　罪天地鬼神。遇人憎我毀我，自能怡然容受。明年庚午，部考¶
　科舉，孔公算該第三，忽考第一，其言不驗。而秋闈中式矣。然¶
　行義未純，檢身多誤，或見善而行之不勇，或救人而心嘗自¶
　疑，或身勉爲善而口有過言，或醒時操持而醉後放逸。以過¶
　折功，日常虛度，自已巳至己卯，厯十餘年而三千善行始完。¶
　復起求子之念，亦許行三千善事。辛巳生汝儼。予行一事，隨¶
<pb:CK-KZ_JY259_01p049a>¶
　書之。汝母用鵝毛管，印硃圈於厯日上，一日有至十餘圈者。¶
　癸未八月，三千數滿。又起求中進士念，許萬善。未及滿丙戌，¶
　已登第，授寶坻令。到任後置空格一冊，名《治心編》。凡行事纖¶
　毫必記，夜焚香吿天。汝母謂予曰：『居家時可以隨事方便，今¶
　公餘閉門無事，可行深以爲憂。』予思居官行善極易極大，卽¶
　錢糧一節，若細心清檢，其善無限。因力請上司，清查侵牟飛¶
　詭，減至大半。又因時潦，敎民浚築，水不災。更留心刑獄，辨𡨚¶
　救死，全活甚眾。夜夢神吿曰：『君減糧一節，萬善已滿。蓋寶坻¶
　之田，每畝二分三釐七毫，予爲區處減至一分四釐六毫。孔¶
　公算予五十三𡻕有厄，予未嘗禱夀。』是年竟無恙，今六十九¶
<pb:CK-KZ_JY259_01p049b>¶
　𡻕矣。書言：『天難諶命靡常。』又『惟命不于常。』皆非誑語。凡人世¶
　禍福，無不自已求之者，汝之命未知若何。卽命當顯榮常作¶
　落寞想，卽命當順利常作拂逆想，卽人相愛敬常作恐懼想，¶
　卽學問優長常作淺陋想。遠思揚祖之德，近思蓋父之愆，上¶
　思報國之恩，下思造家之福，外思濟人之急，内思閑已之邪。¶
　務要日日知非，日日改過。一日不知非，卽一日安於自是；一¶
　日無過可改，卽一日無步可進。天下聰明俊秀不少，所以德¶
　不加修，業不加廣者，只爲因循二字，躭擱一生。雲谷師立命¶
　之說，皆至精至邃，至眞至正之理。汝其熟玩而勉行之，勿自¶
　曠也。¶
<pb:CK-KZ_JY259_01p050a>¶
正直代天行化，¶
　正已而後物正，枉已何以直人？人能正直則與天通，而敎化¶
　流行矣。¶
　司馬温公居洛，正直自持，風俗爲之一變，皆敦尙名敎，不急¶
　貨利。後生小子知畏廉恥，欲行一事必相戒曰：『毋爲不善，恐¶
　爲司馬相公所知。』¶
慈祥爲國救民；¶
　國以民爲本，救民正所以爲國。臯陶贊堯曰：『好生之德，洽於¶
　民心。』《周書》曰：『吉人爲善，惟日不足，惟慈故祥也。』彼損下益上，¶
　殘民以逞，如申商者流，孟子之所謂民賊也。¶
<pb:CK-KZ_JY259_01p050b>¶
　漢梁統乞增重法律，上不從。統夢神吿曰：『陰府已錄爾過，爾¶
　欲以刑法毒人，將來使爾子孫皆被刑法。』其子松竦死於非¶
　命，至冀滅族。¶
　宋曹彬帥師征討，未嘗妄殺。初破遂州，諸將欲屠城，公執不¶
　可。有獲婦女者，悉訪其親，還之。及伐金陵，焚香誓眾，城下之¶
　日母得妄殺一人。前後全活不可勝計。曹翰克江州，忿其城¶
　不下，屠之。彬八子，璨瑋琮皆領旄鉞；玘生光獻太后，彬玘追¶
　封王爵；玘子佾生，除中書令，封濟陽王；子孫貴盛無比。翰死¶
　未三十年，子孫有乞丐於海上者。¶
　國朝林希元言：『救荒有二難曰：得人難，審戶難。有三便曰：極¶
<pb:CK-KZ_JY259_01p051a>¶
　貧便賑米，次貧便賑錢，稍貧便賑貸。有六急曰：垂死急饘粥，¶
　疾病急醫藥，病起急湯米，旣死急葬，瘞棄兒急收養，繫固急¶
　寬恤。有三權曰：借官錢以糶糴，興工作以助賑，貸牛種以通¶
　變。有五禁曰：禁侵漁，禁攘盜，禁遏糴，禁抑價，禁宰牛。有三戒¶
　曰：戒遲緩，戒拘文，戒遣使。』¶
忠主，¶
　惟天生民，有欲無主則亂。靖欲而治亂者，君之德也。格心者¶
　大人之忠，敬事者百官之忠，愛戴者士民之忠，守死者患難¶
　之忠，以至婦人忠於所天，賤人忠於所事，一而已矣。若夫阿¶
　諛乃婢寺之容悅，徼訐乃宵小之勿欺，不可不辨。然盡已之¶
<pb:CK-KZ_JY259_01p051b>¶
　謂忠。人臣欲責難於君，而不先克已，則不誠何以能格？不恕¶
　何以能行？故欲堯舜其君者，必先自爲皋益，而後可孚也。¶
　宋韓魏公琦，臨大節，處危疑，苟利國家，知無不爲，無所畏避。¶
　或諫曰：『公所爲誠善，萬一蹉跌，豈惟身不自保，恐家無處所。』¶
　公歎曰：『是何言也？人臣當盡力事君，死生以之，顧事之是非¶
　何如耳，至於成敗，天也，豈可預憂其不成，遂不爲哉。』公相三¶
　朝，立二帝，調和太后英宗母子之間，兩全慈孝，可謂至忠之¶
　則矣。¶
　唐安金藏，長安人，在太常工籍。睿宗爲皇嗣，有誣以異謀者。¶
　武后詔來俊臣問狀，左右畏慘楚，將引服。金藏大呼曰：『公不¶
<pb:CK-KZ_JY259_01p052a>¶
　信我言，請剖心以明皇嗣不反也。』引佩刀自刺，五臟皆出而¶
　仆。武后聞大驚，輿致禁中，命高醫内腸，以桑皮線縫之，閱夕¶
　而蘇。后臨視嘆曰：『吾有子不能自明，不如爾之忠也。』睿宗乃¶
　安。後元宗屬其事於史官，封代國公，詔鑱名於泰華二山碑，¶
　卒配享睿宗廟，諡曰忠。¶
　漢李善，南陽富家李元僕也。元舉家疫死，止遺一孫曰績，在¶
　襁褓。諸奴欲分其產，謀殺之。善乃負績逃山中，乳哺之，乳自¶
　生汁。奉績如長君，出入必跪吿，十餘𡻕出告縣令鍾離意，捕¶
　殺諸奴而反績光武拜善及績俱爲太子舍人，善遷日南太¶
　守過南陽，至元塚一里外卽去朝服，持鋤去草，拜哭甚哀，執¶
<pb:CK-KZ_JY259_01p052b>¶
　爨以祭，曰：『主君夫人，善在此。』後入少室成上仙。僕且如此，况¶
　臣乎？¶
　元秦閏夫繼妻柴氏，生一子，與前妻子俱幼，閏夫病篤，以前¶
　子爲託，柴無二心。後有殺張福家人者，詞連前子，罪當死。柴¶
　引次子到官，誣服曰：『殺人者次子，非長子也。』次子亦曰：『乃我¶
　殺人，非兄也。』官反疑次子非柴所生，旁問他囚，得其情，嘆曰：¶
　『妻割愛以從夫言，子趨死以成母志，此其家豈殺人者哉？』奏¶
　而赦之，旌其門。妻且如此，况臣乎？¶
孝親，¶
　敎孝備矣，盡孝難矣。父母無刻不以子爲心，至於身沒代更，¶
<pb:CK-KZ_JY259_01p053a>¶
　而其心之專一，孳孳不已。爲子者能隨時隨處，常有父母在¶
　其心中而不敢忘？無間居游，無間少壯，無間存歿，庶乎不至¶
　入於大不孝而不自知也。¶
　後漢薛包，父娶繼母，逐包出。包日夜號泣不去，至被毆扑不¶
　得已，廬舍外，旦入灑掃。父怒，又逐之，乃廬里門，晨昏問安。𡻕¶
　餘，父母感悟，命還。及父母亡，哀痛成疾。諸弟求異居，包不能¶
　止，任弟所欲。奴婢引其老弱者，曰與吾共事久，使令所熟也；¶
　器物取其朽敗者，曰吾素所服，習身口所安也；田廬取其荒¶
　頓者，曰吾少時所治，意所戀也。後弟數破其產，輙復賑給。安¶
　帝聞其名，徵拜侍中不受，賜穀千石。¶
<pb:CK-KZ_JY259_01p053b>¶
　吳璋，吳江人，少孤。永樂間，母陸氏選入宫，隨親王分封廣東¶
　韶州。璋棄家訪母，舟中患痢甚殆，昏憒中呼母不置，及抵韶，¶
　而母又從改封江西矣。陸行趨饒州，兩足俱腫，臥野寺，有道¶
　人自言姓焦，取藥敷之，立愈。過嶺爲蛇嚙足倒地，道人復至，¶
　以藥塗之，痛稍止。曉行大雪，忽見焦道人來，曰：『爲母忘軀，眞¶
　鐵漢也。』出餅與啖，頓忘饑寒。至饒，母在王府，不得見。乃就府¶
　中賃一室，書思親二大字，久之得請入見母於養贍所，母已¶
　病篤，昏不知。璋呼天刲股作糜以進，母乃漸甦，抱子痛哭。王¶
　聞而賢之，召賜金帛，命扶母還。後生子洪，孫山，俱官至刑部¶
　尙書，子孫科第不絕。¶
<pb:CK-KZ_JY259_01p054a>¶
　楊乙，武進圩橋人，行乞養父母。得食雖極飢，必先以奉親。得¶
　酒則跪進，歌舞以悅之。如是者十年。鄉人感其孝，與之金僱¶
　爲傭，不受，曰：『吾親病，何可一日離也。』父母亡，乞得棺，脫已衣¶
　斂之。時嚴寒，赤身弗恤。葬於野，露宿其旁，哀號拜獻無缺。後¶
　於墓傍得金一穴，書曰『天賜孝子楊乙。』乙仰天拜謝曰：『吾本¶
　乞兒，父母貧病不能生養，今已矣，何敢自私。』悉以贈所識之¶
　孤老無告者，月餘死。有徐道之者，病劇，夢攝至陰司，見紫袍¶
　官人，報曰：『楊孝子到。』冥王迎入，吏持公服請更衣，尊之上座。¶
　冥王曰：『久仰孝行，玉帝有旨，召君非地府敢驚瀆也。』徐識楊¶
　乙，祈之爲查陽夀，當活一年，甦而述之。人之以貧賤而不盡¶
<pb:CK-KZ_JY259_01p054b>¶
　養，及富貴而不盡誠者，又何以爲心？¶
　歐陽氏，廖宗臣之妻也。舅姑死於疫，遺一女閏娘。歐陽與已¶
　女同乳，哺之數月，不能給，乃以其女分鄰婦乳，而自乳閏娘。¶
　二女長成，歐陽於閏娘每加厚焉。女或有言，歐陽泣諭之曰：¶
　『汝我女，小姑祖父母之女也。且汝有母，小姑無母，何可相同。』¶
　女感悟。歐陽年三十餘，未有子。一夕夢其姑曰：『汝本無子，我¶
　請於帝，賜汝貴子矣。』果得子。後宗臣判清河，二女及笄，富貴¶
　家多求已女，歐陽曰：『小姑未字。』卒以富貴家先字閏娘，奩甚¶
　厚，已女不及也。歐陽病篤將絕，閏娘禱於神曰：『嫂吾母也，乞¶
　以身代。』遂甦。所生子亦顯達。婦且如此，子當何如？¶
<pb:CK-KZ_JY259_01p055a>¶
敬兄，¶
　或問：『事兄盡禮不得兄之歡心，奈何？』程子曰：『但當起敬起孝¶
　盡至誠，不求伸已可也。』曰：『接弟之道如何？』曰：『盡友愛之道而¶
　已。』¶
　法昭禪師偈曰：『同氣連枝各自榮，些須言語莫傷情。一囘相¶
　見一囘老，能得幾時爲弟兄。　兄弟同居忍便安，莫因毫末¶
　起爭端。眼前生子又兄弟，留與兒孫作樣看。』¶
　潘仲謀曰：『自父母看來，兄弟原是一體，故見我兄弟如見父¶
　母。自有肫然流通處，意氣自不忍加，財利自看得輕。至於兄¶
　弟乖和，大抵起於婦人。然我與兄弟一本，且爲丈夫，稍知義¶
<pb:CK-KZ_JY259_01p055b>¶
　理，猶未能無彼此，况婦人異姓牽合，又未必通知義理，全要¶
　我自主張，以我化彼，勿反化於彼而已。』¶
　司馬温公兄伯康，年將八十，公奉之如嚴父，保之如嬰兒，每¶
　少少頃必問曰：『得無饑乎？』少寒必撫其背曰：『衣得無薄乎？』¶
　周文燦性敦孝友，其兄嗜酒，依燦爲生。兄醉毆燦，鄰人不平¶
　而詈之，燦曰：『兄未毆我，如何離間我骨肉也？』¶
　晉咸甯中大疫，庾衮二兄俱亡，次兄毗復危殆，癘氣方盛，父¶
　母諸兄皆出次於外，衮獨留不去，父兄强之，乃曰：『衮性不畏¶
　病。』遂親自扶持，晝夜不眠，其間復撫柩哀臨不輟，如此十有¶
　餘旬，毗病得痊，衮亦無恙。¶
<pb:CK-KZ_JY259_01p056a>¶
　王祥事繼母朱氏盡孝，每被楚撻，朱所生子覽輙涕泣抱持。¶
　朱又置酒酖祥，覽知徑取飮之，朱驚覆酒。覽婦亦與祥婦服¶
　勞如一。朱氏感豫，爲慈母。祥後位太保覽，後九代公卿。¶
　宋張孟仁妻鄭妙安，孟義妻徐妙圓，徐母家富，鄭貧，徐不驕，¶
　鄭不謟，共居一室紡績，寸󰆷不入私房。家有遺送，必納舅姑¶
　處，欲用則請之，不問孰爲已物。鄭歸甯，徐乳其子，徐歸鄭亦¶
　如之，不問孰爲已子，子亦不知孰爲已母。家有猫爲人竊去，¶
　犬哺其兒，人皆謂和氣所感。太宗時表其門曰『二難』。¶
信友，¶
　親師取友，所以成德輔仁也。故與五倫並重，非泛愛之衆可¶
<pb:CK-KZ_JY259_01p056b>¶
　比也。欲全其信於終，必愼其交於始。¶
　侯無可少與申顔友，顔自言『不可一日無侯君，無可能攻人¶
　之過，一日不見，則吾過不自知矣。』顔死目不瞑，人曰：『其待侯¶
　君乎？』無可撫之而暝。顔無子不克葬，鬻衣葬之。顔有先世數¶
　喪未葬，比死以爲恨，無可力營辦，竟葬焉。又撫嫁其孤妹，無¶
　可官至殿中丞。¶
　朱文季與張堪同縣，張於太學中見文季，甚重之，把臂語曰：¶
　『欲以妻子相託。』文季不敢對。自後不復見。張亡後，文季聞其¶
　妻子貧困，自往候視，贍給之。張子頡問曰：『先人未聞與大人¶
　友，何如此？』文季曰：『昔曾有知已之言，吾已信於心也。』文季後¶
<pb:CK-KZ_JY259_01p057a>¶
　登高第。¶
或奉眞朝斗，¶
　按《救刦經》六章，其六卽《天下通行釋道》也，故此下二句，爲道¶
　釋言之。¶
　常熟奚浦錢氏聚族而居，正德丙寅，屋被延燒，中存小樓三¶
　楹，乃四房姑媳共處，其中皆孀婦也。方火熾時，烟熖環迫，二¶
　孀平日禮斗極誠，窘怖中叩頭誦《北斗經》，須臾見朱衣巾者¶
　七人，簷前舉袖一麾，火光隨滅，四面皆燼，小樓獨存。¶
或拜佛念經，¶
　于玉陛問：『心念紛飛，如何克治？』蓮地曰：『雜念是病，念佛是藥。¶
<pb:CK-KZ_JY259_01p057b>¶
　念佛正治雜念。而不能治者，因念不親切也。雜念起，卽用心¶
　加工念佛，字字句句精一不雜，雜念自息矣。』¶
　佛經拔度幽明之事，紀載不一，此非彼一家言也，實有至理。¶
　葢經典中千言萬偈，不過教一切衆生去惡向善，如呼寐者¶
　而使之覺，彼寃鬼孼魂聽之而自反，則心平而結解矣。至於¶
　卽心是佛，又何梅子之不熟耶？¶
報答四恩，¶
　天地君親，有覆載生成之德，雖欲報而罔極，然不知所報，則¶
　忘本矣。人能提此良心，時時顧本，隨分自盡，不徒飲食婚宦¶
　於熙攘之中，其庶幾乎？¶
<pb:CK-KZ_JY259_01p058a>¶
　福建林承美幼孤，母撫之成立，後每對客感觸思親輙泣。遇¶
　一老人曰：『痛哭無益，惟篤行陰德纔可報親。作善親有益，作¶
　惡親有憂。』承美敬守其言，常舉以勸人。然能思親者，乃能作¶
　善者也。故孝爲行仁之本。¶
廣行三教，¶
　註者或引《周禮大司徒》，以鄕三物教萬民；一曰六德，知、仁、聖、¶
　義、中、和。二曰六行，孝、友、睦、婣、任、恤。三曰六藝，禮、樂、射、御、書、數。¶
　然亦不必如此解。葢上文明言釋道之事矣。此三教自指儒¶
　釋道也。况帝君世爲通儒，而親受老子釋迦接引解厄之恩，¶
　其於三教實有身體而貫通者，不徒爲出入門戸之說也。¶
<pb:CK-KZ_JY259_01p058b>¶
濟急如濟涸轍之魚，救危如救密羅之雀；¶
　《雲笈七籖》云：『危難中救人一命，延夀一紀，救是善人，又當倍¶
　之。』¶
　《眞武垂訓》云：『凡人在顚沛急難之中，善用一言而解釋，上資¶
　祖考，下蔭兒孫。』¶
　范文正公《淮上遇風》詩：『一棹危如葉，旁觀亦損神。他年在平¶
　地，無忽險中人。』¶
　宋黃汝楫，越人家富。時方臘寇亂，汝楫以金銀瘞土中，欲逃¶
　避之。忽聞賊掠士女千人，拘閉空室中，得金帛始放還，不爾¶
　將殺之。汝楫惻然曰：『我有金二百斤，可悉贖其命。』乃起所瘞¶
<pb:CK-KZ_JY259_01p059a>¶
　之物，輦之賊營，千人皆得脫。楫生五子，開、闔、閱、聞、誾，相繼登¶
　第。¶
　宋符彦卿久鎭大名，有蜚語，上聞太祖，遣知制誥王祜使魏¶
　州，亷其動靜，以便宜付之。瀕行，帝謂之曰：『此卿故鄕，所謂畫¶
　錦者也。使還得彦卿不法狀，與卿王溥官職。』時溥，相也。祜至¶
　魏，得彦卿家僮二人挾勢恣橫，量爲決配而已。還朝奏曰：『彦¶
　卿無他，臣敢以百口保之。』且曰：『五代之君，多因猜忌殺戮無¶
　辜，故享國不長，願陛下戒之。』帝怒其語，直移彦卿鳳翔罷節¶
　制，貶祜華州安置。祜赴貶，親友送於郭門，謂祜曰：『意公作王¶
　溥官職矣。』祜笑曰：『祜不做，兒子二郞必做。』二郞謂旦也。手植¶
<pb:CK-KZ_JY259_01p059b>¶
　三槐於庭，曰：『吾後必有爲三公者。』已而果然。天下謂之三槐¶
　王氏。¶
矜孤恤寡，¶
　孤寡者，窮民之尤無告者也，而寡婦爲甚，空牀獨守，常人所¶
　難，苦節艱貞，鬼神所敬，此之不恤，可謂仁乎？¶
　尙霖爲巫山令邑，尉李鑄病劇，霖問之，尉以老母少女爲託。¶
　鑄卒，霖割俸送其母，函骨歸河東，嫁其女於士族。一夕夢尉¶
　曰：『公命無子，鑄感恩得請於帝，爲公子矣。』是月霖妻孕。明年¶
　吿歸，每遇灘險，若見尉在岸指呼。將抵荆渚又夢尉曰：『明日¶
　當生府公，必以小合饋。』及生府，守送米，[貝*㝉]以小合，因呼之曰¶
<pb:CK-KZ_JY259_01p060a>¶
　合，名曰頴，及長，官至大理寺丞。¶
敬老憐貧，¶
　元周司敬老人如其父兄。一日過江遇風，舟幾覆忽定，得抵¶
　岸。一漁翁曰：『昨夜江邊有人言當覆一舟，溺二十人，以有周¶
　不同在，其人敬老，不可壞也。』遍詢舟中無其人，解者曰：『司字¶
　缺左，直非不同乎？』乃知同舟盡受周司敬老之益也。¶
　華亭李登瀛家貧，僅田二畝。佃戸以疾荒其田，賣子償租。李¶
　惻然曰：『爾實疾，非爾過也。我雖貧，尙能自存，奈何使爾父子¶
　離散乎？亟取原銀，贖爾子歸。』其佃曰：『兒已賣，豈許贖耶？』李曰：¶
　『我貧儒尙讓，爾租買主富家當知積德，我爲爾言之。』遂偕往。¶
<pb:CK-KZ_JY259_01p060b>¶
　買主感其義許之。父子感泣，日爲李禱科名，果於康熙甲子¶
　乙丑聯捷。¶
措衣食，周道路之饑寒；¶
　馮琦號瑑菴，父爲庠生。隆冬晨出，路遇一人，倒臥雪中，半僵¶
　矣。解裘衣之扶歸，救甦。先以無子禱於東嶽，是夕夢神曰：『汝¶
　救人一命，出自誠心，當令韓琦爲汝子。』及生瑑菴，名之曰琦，¶
　官至尙書。¶
施棺槨，免屍骸之暴露；¶
　羅循官副使無子，偶見一寺有七棺暴露，捐俸命僧瘞之。後¶
　生子洪先，狀元及第，爲理學名儒。¶
<pb:CK-KZ_JY259_01p061a>¶
　李若愚施棺槨數十年，孫昌祚，順治辛卯，夢數吏執柬邀之¶
　升堂，與朱衣者行禮，見堂下跪數百人，同聲曰：『我等俱受其¶
　祖恩德者。』壬辰，昌祚成進士，官至大理卿。¶
家富，提攜親戚；¶
　范文正公旣貴，買良田數百畝，爲義莊。族之貧乏者，每人日¶
　給米一升，𡻕給絹一疋，嫁娶喪葬皆有周給。嘗曰：『我宗族甚¶
　衆，於我雖有親疎，自我祖視之，皆子孫也。且自祖宗來，積德¶
　百年，始發於我。若獨享富貴，不恤宗族，他日何以見先人於¶
　地下，今日何顔入家廟乎？』故其恩例俸賜，必均及宗族。子純¶
　仁克紹父志，俸祿所入，悉歸義莊。公父子名相，累世昌熾。¶
<pb:CK-KZ_JY259_01p061b>¶
𡻕饑，賑濟鄰朋；¶
　嘉靖甲辰，楚大飢，漢陽蕭逵出粟，且盡復捐千金易粟賑之。¶
　時未有子。妻戴氏夢數百人羅拜一人，攜兩孺子前曰：『請以¶
　是爲君嗣，所以報也。』庚戌生良，有丙辰生良譽。萬厯庚辰，良¶
　有會試第一，延對及第，良譽亦高第。逵夀七十五，置義莊名¶
　曰景范，二子出俸增田，楚有漢陽雙鳳之謠。¶
斗秤須要公平，不可輕出重入；¶
　唐李珏廣陵人，賑糶爲業，斗秤公平。人來糴者，珏卽授以升¶
　斗，使自量，不計時價，每斗只求兩文，利以資父母，而衣食豐¶
　給，若有神助。適宰相李珏出鎭淮南，珏避其名，改曰寛。李相¶
<pb:CK-KZ_JY259_01p062a>¶
　夢入洞府，見金牌上首列李珏，大喜。忽二仙童自石壁出，李¶
　問此何所，曰：『華陽洞天，然此姓名非相公，乃公江陽部民也。』¶
　珏驚寤，遍訪得之延至府中，問有何功行，寛謙辭，李拜問之，¶
　具以賑糶對，李公嗟嘆不已。寛夀百餘𡻕，無疾而卒，三日棺¶
　忽輕，視之如蟬蛻矣。¶
奴僕待之寛恕，豈宜備責苛求；¶
　富貴之人，賤奴僕如犬馬；陰悍之婦，嫉婢妾如寇讐。傷德損¶
　福，總由於不恕也。使以其身與其子女易地思之，當不寒而¶
　慄矣。况焉能保身與子女之必不易地乎？凡此皆當自幼謹¶
　之，而婦人之善惡，則丈夫尤不能辭其責也。¶
<pb:CK-KZ_JY259_01p062b>¶
　程大中公平居與幼賤處，惟恐有傷其意。左右使令之人，無¶
　日不察其飢飽寒煖。侯夫人治家有法，不喜笞撲奴婢，視小¶
　臧獲如兒女。諸子或加呵責，必戒曰：『貴賤雖殊，人則一也。汝¶
　如是，大時能爲此事否？』是生明道伊川兩先生爲大儒。¶
印造經文，¶
　經文千言萬語，皆教人爲善去惡。雖閱者疑信叅半，而有一¶
　二信者，卽善勸而惡懲，所益多矣。然則印造邪說淫詞以誘¶
　人爲惡者，其罪又當何如？可不痛絶之哉。¶
　宋程一德粗知字義，孜孜爲善，每遇嘉言善行，輙刋刻施人。¶
　夜夢帝君語曰：『汝諸刻已錄報天庭矣。上帝許昌汝後。』自是¶
<pb:CK-KZ_JY259_01p063a>¶
　典籍不學而曉，子孫俱少年高第。明道伊川兩先生，其後裔¶
　也。¶
　汪靜虛欲刻《太上感應篇》、《文昌陰隲文》廣施，力未果。其子源¶
　遵先志，捐貲刻成，募衆印施萬部，源夢父謂曰：『汝不但善成¶
　吾志，且勸善共施，我已獲福冥中，汝母亦享高夀，衆人與汝¶
　俱名注善籍矣。』¶
創修寺院；¶
　范文正公讀書長白寺，偶掘地得金一窖，急瘞之。及公爲西¶
　帥，僧使其徒謁公，募修寺。公無所贈，但致書一封。歸啓之云：¶
　『殿後有金一窖。』如言發之，得銀四萬二千餘兩，用修此寺，餘¶
<pb:CK-KZ_JY259_01p063b>¶
　餘造范公橋。後公入相所得俸銀，適四萬二千有餘。¶
捨藥材以拯疾苦，¶
　許叔徵嘗以登科爲禱，夢神告曰：『汝欲登科，須憑陰德。』許自¶
　念貧乏無力，於是精意學醫，久乃通妙。人無高下，俱急赴之，¶
　不受其値。夜夢神授以詩曰：『藥有陰功，陳樓間處。堂上呼盧，¶
　喝六作五。』是年中第六名進士，因上名不祿，升第五，上乃陳¶
　祖言，下乃樓村也。¶
施茶水以解渴煩；¶
　陽楊伯雍，壯不能娶，作義漿飮行者三年，忽遇異人，與石¶
　子令種之，玉生其田。北平徐氏有女，伯雍求之，要以白璧一¶
<pb:CK-KZ_JY259_01p064a>¶
　雙，雍至玉田，得五雙，遂納徐氏，雍拜大夫。¶
　莆田林氏，先世有老母好善，常於暑月施茶，冬月施薑湯，又¶
　日作粉團施人。一道人食之三年，知其誠，謂之曰：『吾無以爲¶
　報，府後有一地，葬之子孫官爵數約一升蔴子。』其子依所指¶
　葬之，初世卽九人登第，累代簪纓，至今閩省有『無林不開榜』¶
　之諺。¶
或買物而放生，¶
　居官者嚴禁宰牛，不誇闘厨膳。居家者無大故不殺生，嚴禁¶
　小兒戲戕蟲雀，皆不費之惠也。¶
　宋侍郞王敏仲喜放生。或曰：『放生則着相，不殺不放，付之無¶
<pb:CK-KZ_JY259_01p064b>¶
　心爲妙。』敏仲生疑，以問法華禪師，師厲聲曰：『公大錯，豈可落¶
　空見耶？面前木頭皆是無心，著幾個木頭能救得世間一箇¶
　苦衆生否？』敏仲駭悟，發心再放百萬命。因遇蛤蜊數十斛，買¶
　放之。忽轉念恐彼感恩求爲眷屬，豈不癡鈍？夜夢文殊現金¶
　身慰諭曰：『我憶往昔刦亦曾生蛤蜊中，但堅汝心救衆生苦。』¶
　因著文勸世。¶
　長洲韓太史世能，祖永椿，居陸墓，甚貧。每早起持箒，掃兩岸¶
　螺螄入中流。有時枵腹掃至數里，遇攩網所遺螺蛤等物，必¶
　拾投水中。丁卯，太史赴鄕試，夢神曰：『汝祖父功德大矣，當令¶
　汝入翰林官，至一品。』後官侍郞，奉使朝鮮，賜一品服。¶
<pb:CK-KZ_JY259_01p065a>¶
　康熙丙午，無錫北關祝某家有一客，偶出，過長安橋，見賣犬¶
　肉者縛一犬，至客買放之，犬卽隨客不去。數日後，客僱船往¶
　江陰發賣綿花，有銀三百兩，爲主家一僕竊見。卽與船戸同¶
　謀醉客，用蒲包札𦂳投水中而去。此犬卽跳上岸，跑入村中，¶
　哀鳴不已，若招人走狀。村人隨犬至水邊，犬跳入去，銜起蒲¶
　包。村人解視，客尙未死，救醒之。客仍往祝家，僕與船戸歸，獲¶
　送官伏辜。¶
或持齋而戒殺；¶
　宜興陳信世戒殺生。正月初三日晨起，見黃衣者數人，以物¶
　分散鄰家，怪問之，答曰：『此瘟疫也。』信曰：『何我家不及。』曰：『汝家¶
<pb:CK-KZ_JY259_01p065b>¶
　三代不殺生，故免。若永遠持戒，獲福多矣。』語畢忽不見。其年¶
　村中死者八九，陳獨安然。¶
　婺州陳嵃有送一羊一猪者。嵃欲元旦殺之，其弟岠再三勸¶
　不從。十三日夢人引至一署堂，上設三簿，一放生，一殺生，一¶
　救生。吏揭簿示曰：『陳岠某日救一羊一猪。』岠曰：『雖勸卒殺，不¶
　敢冐功。』下有一黑衣一白衣者，跪曰：『當時荷䝉援救，言雖不¶
　從，恩不可忘。』岠醒。因一門戒殺，數世富貴。¶
　北平吳兆興戒殺，持準提齋咒十年。康熙二十年正月初十¶
　日，停船京口碼頭。見岸上一家宰雞，問其故曰：『家常飯。』兆興¶
　力勸不從。夜夢三眼多手神語曰：『汝能戒殺，已脫十禍十死¶
<pb:CK-KZ_JY259_01p066a>¶
　矣。今日勸人戒殺，彼雖不從，功仍在汝。明日午刻，彼當以喉¶
　疾死，若從汝言，尙可免，惜哉。』兆興驚覺，天明卽去生理，忘其¶
　夢。晚歸船，聞岸上哭聲，詢之，殺雞者死矣。問其病，曰：『喉疾也。』¶
　兆興大駭，刋其事勸人。¶
舉步常看蟲蟻，¶
　胡僖省試，謀寓僻地，得潘氏園。羣蟻聚於室，以數十萬計，童¶
　子搆火將焚之，僖曰：『以我一夕之安，傷數十萬命，不忍也。』亟¶
　還故居。迨入試，搆思窘甚，忽蟻集筆端，不可逐久之，文思泉¶
　湧，蟻遂不見。及榜發，主司謂子文殆有神助。僖知蟻報也。¶
禁火莫燒山林，¶
<pb:CK-KZ_JY259_01p066b>¶
　唐屈𥥛仲任好焚林恣獵。一日暴卒，復甦。曰見一判官，乃其¶
　姑夫鄆州司馬張安也。謂之曰：『汝殺業無比，不可救矣。』仲任¶
　叩首哀求，判問明法者，對曰：『必得受殺者肯，方可。』乃勸衆生¶
　曰：『仲任殺命無算，今臠割其肉無益，不如放囘，令寫經萬卷，¶
　超度汝輩。』衆生憤恨不許，乃以袋裝仲任，𤃉其血一盆，遍灑¶
　之，諸類憤吮其血乃姑許。得放還，遂剌血寫經，求脫惡業，如¶
　是數年而卒。¶
點夜燈以照人行，¶
　語云：『癘疫流行，不入夜燈之家。』以其普照行旅有功也。又云：¶
　『天燈照水，一里魚蝦，可免網。』則功兼澤物矣。¶
<pb:CK-KZ_JY259_01p067a>¶
　陳覺闔門病目，盡瞽醫禱無效。一日遇異僧語之曰：『汝居心¶
　智巧，欺瞞愚昧，故獲此報，禱何可贖？』覺誓改過自新，僧曰：『永¶
　燃夜燈，以照行人。行人之目，明家人之目，或可不昧。』覺卽奉¶
　行不倦，普勸里中共施燈照，三年如一日，闔門俱不藥而愈。¶
　後瘟疫盛行，獨其里中帖然。¶
造河船以濟人渡。¶
　楊少師榮祖父，世以濟渡爲生。久雨溪漲橫流衝毁，民居順¶
　流而下。他舟皆撈取財物，獨少師祖父惟以救人爲事，他物¶
　一無所取，人嗤其愚，後生少師。¶
　方世隆好造渡船，生子名雲路，任湖廣總兵，爲賊兵所迫，至¶
<pb:CK-KZ_JY259_01p067b>¶
　一巨河無渡，仰天大哭，忽有老人以一舟渡之，怪問安得此¶
　渡船，老人曰：『汝父所造。』及抵岸，忽俱不見。乃悟其父造船渡¶
　人之報也。¶
勿登山而網禽獸，¶
　漢楊寶宏農人，九𡻕至華陰山北，見一黃雀爲梟鳥搏擊，墮¶
　地又困於螻蟻，取歸置梁上，又爲蟲鼠所囓，移之巾箱中，采¶
　黃花飼之百餘日，羽毛成，忽有羣雀來鳴，繞寶室數日而去。¶
　後一日見一黃衣童子，向寶再拜曰：『我乃王母使也，往蓬萊¶
　過此數，遭刧厄，感君救養。令受使南海，不得奉侍。』泣辭以白¶
　玉環四枚貽寶，曰：『令君子若孫位列三公，潔白如此環矣。』後¶
<pb:CK-KZ_JY259_01p068a>¶
　寶生震，震生秉，秉生賜，賜生彪，四世爲三公，淸白無比。¶
勿臨水而毒魚蝦；¶
　李景文好生，凡魚蝦活者盡活之池。後景文服丹砂煩燥幾¶
　死，投浸池中。魚蝦繞體如吮噏然，須臾平復，池水爲熱。¶
　楊序夢神告以逾旬當死，若救活億萬生命，庶可免。序曰：『大¶
　期已迫，恐不及，奈何？』神曰：『佛書云：「魚子不經鹽漬，三年尙可¶
　活。」盍圖之。』序醒急買放，仍大書神語於通衢，由是人皆知戒。¶
　見魚子卽投水中。月餘復夢神曰：『爾夀可延矣。』¶
　放魚子於春夏月，將碎泥拌子，擇長流水草間置之。¶
勿宰耕牛，¶
<pb:CK-KZ_JY259_01p068b>¶
　程子與客語爲政，歎曰：『甚矣，小人之無行也。牛壯用其力，老¶
　則屠之。』客曰：『牛老不可用，屠之猶得半價。復稱貸以買壯者，¶
　否則廢耕矣。且安得芻粟養無用之牛乎？』先生曰：『爾之言計¶
　利而不知義者也。爲政之本，莫大乎使民興行。民善俗而衣¶
　食不足者，未之有也。水旱螟蟲之災，皆不善之致也。』¶
　眞武垂訓曰：『牛者，上天元武之精，下土太牢之氣。非郊祀不¶
　敢用，非天神不敢歆。其形上應天星，其力下興地利。有功於¶
　世，無害於民。殺之者國有刑法，食之者幽有禍愆。牢字從牛，¶
　獄字從犬，不食牛犬，牢獄可免。太乙牢山，俱有眞形，食之三¶
　日，魔神攝精，戒之三日，名上玉淸。牛食百草，與人何害？人食¶
<pb:CK-KZ_JY259_01p069a>¶
　百物，牛犬可戒。』¶
　金陵朱之蕃夢神語曰：『今年狀元已定。鎭江徐希孟，因彼私¶
　一奔女，故黜之。汝家世積陰德，次當及。汝但彼三代不食牛¶
　肉，汝父獨未戒奈何？』父夢亦然，遂焚香告天，誓不食牛。是年¶
　蕃果狀元及第。¶
　嘉靖二年，林侍郎俊忽於公宴昏睡，久之覺，語眾曰：『適童子¶
　召我至一府，曰：「此獄也，食牛殺牛者囚此。」獄中人手足皆穿¶
　大釘。忽家尙書公聰出殿呼某，曰：「今𨶒羅天子，宋范文正公¶
　也，我爲其屬。以爾昔爲縣，不禁殺牛，故減夀一紀。」俊曰：「曾出¶
　榜禁之。」尙書曰：「得無失檢乎？」急檢卷得之，代申還其夀。遂醒。』¶
<pb:CK-KZ_JY259_01p069b>¶
勿棄字紙；¶
　練川許自俊，癸酉科鄕試闈中，夢號房前掛拾字竹篋一隻，¶
　竹箝一柄，篋内字紙光熖爍然。旁有人指示之曰：『子前生天¶
　界寺拾字僧也，今食報矣。』是科中式，復魁會榜。¶
　康熙壬寅五月，金陵馬囘子之妾被雷震死，有手掣新履碎¶
　列於前，其中字紙片斷，葢此妾平日常以字紙苴履也。¶
　惜字於紙，尤當惜字於筆。周霖公《惜字正詮十二則》：下筆關¶
　人性命者，此字當惜。下筆關人名節者，此字當惜。下筆誤人¶
　功名者，此字當惜。下筆離間人骨肉者，此字當惜。下筆屬人¶
　閨閫陰事，及離折人婚姻者，此字當惜。下筆謀人自肥，傾人¶
<pb:CK-KZ_JY259_01p070a>¶
　活計者，此字當惜。下筆凌老貧欺孤寡者，此字當惜。下筆挾¶
　私懷隙，故賣直道毁人成謀者，此字當惜。下筆唆人搆怨，代¶
　人架詞者，此字當惜。下筆顚倒是非，使人銜𡨚者，此字當惜。¶
　下筆作淫詞閨謠，兼託詩譏訕人者，此字當惜下。筆刺人忌¶
　諱，發人陰私，終身飲恨者，此字當惜。¶
勿謀人之財産，¶
　楊某業商淮揚，有陜客寄存千金，三年不返。楊埋金花盆中，¶
　訪其人，死矣。招其子至，以金還之，其子不敢取。楊曰：『此汝父¶
　物，何必辭。』乃叩謝而去。楊有子溥，官太師。¶
　丁淸惠公有詩云：『一派靑山景色幽，前人田土後人收。後人¶
<pb:CK-KZ_JY259_01p070b>¶
　收得休歡喜，還有收人在後頭。』¶
　嘉靖朝鄧繼曾授徽州知府，其親某御史吿之曰：『昔某巡按¶
　雲南夜宿一所，秉燭獨坐，有一人前曰：「我非人，乃爲君守財¶
　者。」某問財何在，神指座下，視之磚下，果有白金一千兩。某曰：¶
　「能爲我送歸乎？」神曰：「要鄕貫票帖隨寫焚之。」忽不見。後某復¶
　命適，同年某主事囑爲保舉一官，饋金二百。及歸家後卽祭¶
　神，神復至，出金八百兩。某問何故少二百，神曰：「某主事前已¶
　饋矣。」某悚然慚謝，未敢吿人。與君至戚，仕途方始，當知定分¶
　有數，不可妄謀也。』¶
　淮上陸文，侵其鄰鄭氏之産以爲園，惟存樹一株。陸晚得一¶
<pb:CK-KZ_JY259_01p071a>¶
　子而啞。數𡻕戲於庭，忽指樹曰：『樹猶在耶。』家人大驚，復啞如¶
　故，及長盡破其家。人以此子爲鄭氏後身。¶
勿妬人之技能；¶
　人各有能，有不能。我之技能有限，人之技能無窮。故莫大乎¶
　取人爲善也。若𡝭嫉以惡之，則是自絶於善，而害天下之善，¶
　不仁甚矣。¶
　有二士俱業《春秋》將入闈，一生忌同經生才高，密取其筆嚙¶
　之。明日入試，筆盡壞，大驚慟哭，欲出，忽假寐，若神附其背，曰：¶
　『起起，第書之。』驚悟視筆俱完好，及卷終則仍秃筆也。生出遇¶
　彼生，迎問曰：『試卷必佳。』對曰：『僅完篇耳。』其人面赤，明日彼生¶
<pb:CK-KZ_JY259_01p071b>¶
　帖出，秃筆者中魁。¶
勿淫人之妻女，¶
　萬惡淫爲首，人欲之易動而難制者也。然遏之須於起念之¶
　時。見人之妻女，常作人見己之妻女想。其曠居者必自譬曰：¶
　『甯渴死不飮酖酒，甯飢死不食砒毒。』倘或惡緣擾，卽作刀¶
　劍、死傷、刑獄，各種變態想，則心自定矣。避嫌遠疑，早一着更¶
　妙。萬勿如溺水者，沈淪而不可救也。人能一生不犯淫惡，則¶
　諸孼皆輕。能全一人妻女之名節，則冥冥中以爲不磨之大¶
　功。然則人禽禍福之關，此而不愼可惜也，可畏也，可憫也。¶
　唐[楽-白-木+自/干]讀書燈下，有女調之，將窗紙搯破，公補訖題句曰：『搯破¶
<pb:CK-KZ_JY259_01p072a>¶
　紙窗容易補，損人陰德最難修。』一夕有僧過其門，見一狀元¶
　匾，左右懸二燈，書前二語。怪而吿之，後果大魁。¶
　羅文正公倫計偕過姑蘇，夢范文正公來訪曰：『來年狀元屬¶
　子矣。』羅遜謝，范公曰：『某樓之事，誠動太淸耳。』羅憶昔年曾拒¶
　奔女於此樓，果廷對第一。¶
　太倉陸公，容美丰儀。天順三年，應試南京。館人有女，善吹簫，¶
　奔之，公辭以疾，作詩曰：『風淸月白夜窗虛，有女來窺笑讀書。¶
　欲把琴心通一語，十年前已薄相如。』遲明托故去，是秋登鄕¶
　薦，二十四𡻕成進士，官至參政。¶
　順治甲午，溧水湯聘就省試，病劇。忽魂自頂出，見大士指引，¶
<pb:CK-KZ_JY259_01p072b>¶
　令謁孔聖文昌，註名祿籍，查某年月日，湯某買舟詣[楽-白-木+自/干]，舟有¶
　少女美姿意欲就，湯正色拒之，當前程遠大，亟令還魂。且吿¶
　曰：『因汝見色不淫，故來相救，汝宜信心勸善。今時人心險薄，¶
　鬼神伺察更嚴。往古功名富貴，生來卽定。今之善惡册籍，一¶
　月一造。無俟後日來生，始有果報也。』湯驚而甦。登辛丑進士。¶
　餘姚王華，館於富家。某多妾無子，夜深一妾出奔，公不納。妾¶
　出一柬，主人親筆云：『欲借人間種。』公批其後云：『恐驚天上神。』¶
　明日辭去。後有道士設醮伏地，久之起曰：『適至天門，見放來¶
　年狀元榜，馬前旗上一聯云云。』華果中狀元，位至大宗伯。生¶
　子陽明先生，爲大儒，封新建伯。或曰：『狀元周旋之父事。』¶
<pb:CK-KZ_JY259_01p073a>¶
　松江曹某應試南都，寓中有婦奔之，曹趨出。行之中途，見燈¶
　火喝道入古廟中，竊聽之，乃唱新科榜，名至第六。吏稟云：『此¶
　人有短行，已削去，應何人補？』神日：『曹某不淫寓婦可嘉，當補¶
　之。』及揭曉，果中第六。¶
　宣德中，曹鼐爲太和典史。因捕盜獲一美女於驛亭，意欲就¶
　公。公曰：『處子其可犯乎？』取片箋書：『曹鼐不可』四字，焚之，中宵¶
　不寢。天明召其家領囘。後殿試對策，忽風飄一紙於前，有『曹¶
　鼐不可』四字，於是文思沛發，狀元及第。¶
　明末張文敏與周某避寇山中，有少女先在，見二人倉皇欲¶
　避。張曰：『去必遇寇，吾等皆誠實人，決不相犯。』中夜周欲私之，¶
<pb:CK-KZ_JY259_01p073b>¶
　張力阻得免。及旦張送之出山，速訪其家迎之。張後爲黃姓¶
　之壻，奩具甚厚，及相見乃前山中女也，生三子皆登第。¶
　萬厯戊戌狀元趙秉忠父某，作邑掾，有襲蔭指揮繫獄。趙力¶
　出之，指揮感極，請以女奉箕箒，趙搖手曰：『此名家女，使不得。』¶
　强之連曰：『使不得。』後子上公車，途有拊其輿者曰『使不得』的。¶
　中狀元，如是者再及第。歸語翁，翁太息曰：『此二十年前事，吾¶
　未嘗吿人，何神明之吿爾也。』¶
　陸仲錫生有異才，年十七隨師邱某居京。對門一女甚美，二¶
　人屢窺心動。師曰：『都城隍甚靈，汝試往禱之。』是夜，陸夢與師¶
　俱爲城隍所逮，大加訶責，命吏查祿籍。陸仲錫下注甲午狀¶
<pb:CK-KZ_JY259_01p074a>¶
　元，邱某下無所有。神曰：『陸某奏削其祿，邱某抽其腸。』驚醒，館¶
　童敲門報邱先生絞腸痧死矣。仲錫終身貧賤。¶
　此條最重，未犯者誓死勉之。不幸有犯者，痛心悔罪，誓行萬¶
　善以贖之。否則其禍報有不忍言者，勿以予言爲迂也。¶
勿唆人之爭訟；¶
　訟終凶，所謂一朝之忿，忘其身以及其親，惑之甚者也。况唆¶
　人者，不干已事，而因以爲利。明有王章，幽有天譴。此其人當¶
　痛自悛悔，而人亦不可甘受其愚，䧟於罪戾也。¶
　唐雷孚自始祖樞，以忠厚傳家，至孚十一世，未嘗訟人於官。¶
　孚登進士，官至太子太師。¶
<pb:CK-KZ_JY259_01p074b>¶
　宋永福縣人薛敷以刀筆成家，一日延道士鄭法林設醮進¶
　表，伏壇良久，起曰：『表尾批家付火司，身付水司。』旬日失火家¶
　資立盡，意欲渡江他往，仍營刀筆，中流檣折，敷墮江而死。¶
勿壞人之名利，¶
　三山蘇大璋治《易》。戊午鄕試，夢中第十一名，輙以告人。有同¶
　經生訴於郡守，謂蘇某自許甚確，必與試官有私。及定榜十¶
　一名，果習易。郡守啓主司曰：『物議如此，設如所言，何以爲解。』¶
　主司乃對眾以副卷易之。旣折號，則自副改正者蘇大璋，由¶
　正降副者，訴璋之同經生也。人謂天道公而巧。¶
勿破人之婚姻；¶
<pb:CK-KZ_JY259_01p075a>¶
　徽州程孝廉家臨溪，有女子失足溪中，救之，令妻伴宿。明日¶
　送歸母家，其舅姑聞之曰：『女宿於外，名不佳。』令媒退婚。孝廉¶
　親往力辯，乃成婚。已而寡，遺腹生一子，母授之書，輙流泣曰：¶
　『汝能成名，無忘程孝廉之恩也。』其子弱冠登科，丙辰會試與¶
　程同號七稿，皆得意。忽燈煤焚卷，痛哭不已。程曰：『若肯與吾¶
　書之乎？』少年卽以付之。程中進士，少年謁程曰：『公生平有何¶
　陰德，而以我文成名。』程曰：『憶二十年前，力全一溺水女子，差¶
　無恨耳。』少年大驚，伏拜曰：『此卽吾母也。』宜矣。¶
　四明葛鼎鼐爲諸生時，每赴學舍，過一磚橋廟必揖。廟祝夢¶
　神曰：『爲我築屏於門，葛狀元過此必揖我，起立不安。』廟祝方¶
<pb:CK-KZ_JY259_01p075b>¶
　鳩。工復夢神曰：『無庸，葛生代人寫離書，削其科名矣。』蓋里人¶
　有棄妻者，凂葛代筆也。葛聞而驚悔，力爲完之。後止中一榜，¶
　官副使。¶
　順治丙申，浙江舉人鄭某有友謀某妻，鄭爲畫策飛語，入其¶
　夫耳，謂有私也。其夫疑，欲出妻，商於鄭。鄭卽爲作離書，書稿¶
　誤塞筆管中。戊戌會試，擕筆入場，搜者得之，荷校杖責，革去¶
　舉人。¶
勿因私讐，使人兄弟不和；¶
　宋吕陶令銅梁，有龎氏姊妹三人，冐隱幼弟田。弟壯愬官不¶
　得直，貧至傭工。又愬於陶，陶一鞫，三人服罪。弟泣拜，願以田¶
<pb:CK-KZ_JY259_01p076a>¶
　半作佛事以報。陶諭之曰：『三姊皆汝同氣，與其捐半供佛，曷¶
　若遺姊。』弟拜從，姊弟感泣而去。陶仕至中丞。¶
　浙西米信夫爲人奸狡，里中兄弟爭財米，與其兄有隙，因唆¶
　弟訟兄，結合官吏，破其家，兄弟俱抑鬱而死，信夫以致富。二¶
　十年後遭反者牽連，逮至縣，見吏如其弟，抑令招承。訴於府，¶
　見府吏如其兄，復抑之使承，闔家死於獄。¶
勿因小利，使人父子不睦；¶
　富人徐池心涎徐八房屋，八不肯售。乃誘父子賭，蕩傾其家，¶
　屋竟歸於池。徐八父子憤恨而死。後池三子五孫俱病，殆夢¶
　其祖曰：『此徐八爲祟也。』池懼禳於城隍廟，見一丐者日：『夜來¶
<pb:CK-KZ_JY259_01p076b>¶
　宿殿角，見有人呼訴。徐池誘其子蕩産者。』池益懼，歸而一門¶
　盡卒。¶
勿倚權勢而辱善良，¶
　陶士行貧時，母子冬日嘗著敝葛。及貴，母恆縫敝葛一塊及¶
　士行袖中，曰：『汝當盡心爲國恤民，保護良善，勿以權勢遂忘¶
　著敝葛時也。』¶
　太傅金文通公誡子弟云：『我在官日，汝輩少做一件得意事，¶
　則吾休官日，汝輩便省得一件失意事。』¶
　溤瑑菴曰：『凡吾輩十分如意，則旁人決有十分不如意。』¶
勿恃富豪而欺窮困；¶
<pb:CK-KZ_JY259_01p077a>¶
　嘉興屠應埈，康僖公子也。有鄰人負其子孟元銀，以屋基及¶
　小塋立賣劵爲償，孟元酬其直。及埈宦歸，鄰人來謝公子厚¶
　德，埈驚曰：『房已賣，爾今何居？』曰：『移某所。』埈取旁還之，且爲築¶
　其墳塋。後子孫富貴不絶。¶
善人則親近之，助德行於身心；¶
　富鄭公中年居洛，爲堯夫所激發，所得益深。嘗云：『某不遇邵¶
　先生，不過一村漢耳。』¶
　劉安世慕司馬光德，望從之學。光教之以誠，令自不妄語始。¶
　安世敬佩之，厯官臺諫，遇事敢言，生平以大節自勵，嘗曰：『吾¶
　欲爲元祐全人，見司公於地下耳。』卒爲名臣，諡忠宣。¶
<pb:CK-KZ_JY259_01p077b>¶
惡人則遠避之，杜災殃於眉睫；¶
　明陳敬宗以南京祭酒奏績之，京宦者王振柄國，備禮幣求¶
　公書，欲以致公。公爲書『程子四箴』，而𨚫其饋，竟不往，振亦不¶
　能害也。公爲祭酒十八年，名夀俱高。¶
　親君子，遠小人，達於上下者也。擇其善者而從之，其不善者¶
　而改之，則聖人之太而嚴也。¶
常須隱惡揚善，¶
　王少湖曰：『聖人之心，惟恐人之入於惡，故不欲言人之惡，以¶
　動人爲惡之念。惟欲人之入於善，故每每稱述善事，令聞之¶
　者欣慕而效法。』¶
<pb:CK-KZ_JY259_01p078a>¶
　馬援戒兄子曰：『聞人之過，如聞父母之名耳，可得聞口不可¶
　得言也。』¶
　韓忠獻爲相，見有攻人隱惡文字，必手自封記，不使人見人；¶
　有一小善，必歛手歎服曰：『琦所不及。』¶
　明萬厯間，有廩生與修《江陰縣志》。見舊志二《節婦》無事實，削¶
　之。城隍廟祝夢見二燈導二婦，一自正門入，一自東角門入，¶
　神降階迎之。二婦訴曰：『我等一生苦節，某生不訪而表章之，¶
　反削去名氏。』神曰：『此生合登黃甲，旣輕節義，削之矣。』葢二氏¶
　一受子封，一則民間婦也。¶
不可口是心非；¶
<pb:CK-KZ_JY259_01p078b>¶
　口蜜腹劍，陰賊者也。面從背違，庸懦者也。華言無實，夸誕者¶
　也。習而不知恥則惡日滋，當每事自訟，而漸克之。¶
　庾道季久病設醮祈祐，神判曰：『道季生平心口不同，善功無¶
　一，佞神其能免乎？』竟卒。¶
剪礙道之荆榛，除當途之瓦石；¶
　何慶病聾啞，見道途有荆棘，輙斬除之，以便人行。復於夏秋¶
　日必持鋤去狹路上草，勿使雨露溼人衣足。忽夢黃衣人語¶
　曰：『汝前生好聞人非，談人短，故有此報。今能方便人，天亦方¶
　便汝矣。』及醒聾啞俱痊。¶
　新安盧世澤立心仁厚，見道上瓦石、碎碗、磚塊必除去，謂人¶
<pb:CK-KZ_JY259_01p079a>¶
　曰：『老幼病瞽，月黑夜暗，遇之何堪？』年六十七，病卒。至一朱門¶
　中，見判官查陽夀已盡，一紫袍者曰：『此人舉步必存方便心，¶
　當增夀二紀。』命還遂甦，益加勸勉。夀至九十有一，無疾而終。¶
修數百年崎嶇之路，造千萬人來往之橋；¶
　金華張安仁積穀數千石。𡻕饑，或勸之出糶，張曰：『吾豈圖利¶
　已者？』乃盡發所積，僱傭除道，修官塘百八十里，築堤四十餘¶
　里。邑人爭受役，皆賴全活，而行旅居民，又均得利。後享年九¶
　十三，子孫登科不絶。¶
　歙縣佘永甯之祖，販木爲業。邑中議建石橋，估費四千金。佘¶
　立意獨任，而資本止四千，又已市木在山，乃往急賣，忽木價¶
<pb:CK-KZ_JY259_01p079b>¶
　騰踴，獲利兩倍，橋工旣成，其本如故。¶
　雲間蔣性中給諫，初第進士，有司爲立表於門，時罌湖病涉，¶
　公曰：『榮吾家盍以利吾鄕乎？』卽移所費，爲石梁於湖上。¶
垂訓以格人非，¶
　鮑曼殊曰：『勸化一人爲善，則世界多一善人。若勸化一惡人¶
　爲善，則世界少一惡人，反多一善人。其人又轉相勸化，以至¶
　百千人。若筆之於書，直可勸化百千世。善根流傳，永無窮盡。』¶
　柳元祥患瘵病，百藥罔效力，疾書《心命歌》一千本散施。忽夢¶
　朱衣者同一老人語曰：『我司命也。上帝以汝寫《心命歌》，勸人¶
　感格者眾，持命天醫治汝惡疾，汝夀止四十，今延二紀矣。』於¶
<pb:CK-KZ_JY259_01p080a>¶
　是頓瘳，夀六十四。¶
捐資以成人美；¶
　范文正公在淮陽，有孫秀才索遊，上謁公助錢一千。明年復¶
　謁，又助一千、問何汲汲如此，戚然曰：『母老無以爲養，若日得¶
　百錢，則甘旨足矣。』公曰：『吾補子爲學職，月得三千以供養，子¶
　能安於學乎？』孫大喜。後十年有孫明復先生，以春秋授徒，道¶
　德高邁，朝廷徵至，則前索遊者也。公歎曰：『貧之累人如是，雖¶
　才如明復猶幾汨沒，况其下乎？』¶
　范純仁奉父命往江東收租麥五百石，道遇父友石曼卿，言¶
　三喪未葬。純仁悉以麥舟付之。及反，面文正公，問所見，以曼¶
<pb:CK-KZ_JY259_01p080b>¶
　卿留滯丹陽對，公曰：『何不以麥舟助之。』對曰：『已付之矣。』文正¶
　公欣然。¶
　韓魏公在政府以三十萬錢買妾張氏。劵成，張泣不止。公問¶
　故，張曰：『妾本供職郞郭守義妻。前官湖南部使者，挾勢劾奏¶
　敗官。今恐舉家饑死京師，故賣身以活之。』公卽遣張持錢歸，¶
　語守義如有枉，可訴之朝，事白乃來。郭旣辯雪復官，張來如¶
　約，公使人語曰：『吾位宰相，豈可妾士人妻。前錢想用盡，取婚¶
　券包二百金助郭之任。』張泣拜而去。¶
作事須循天理，¶
　天卽理也，循理則知天而安命矣。許魯齋曰：『不聽父母命爲¶
<pb:CK-KZ_JY259_01p081a>¶
　不孝，不聽君命爲不敬。其或不聽天命者，獨無責耶？』¶
　趙淸獻公每夜焚香，若有所私祝者。人問之，曰：『我日有所爲，¶
　夜必焚香告天，用以深自防檢，庶幾知所畏懼，不敢出之口¶
　者，不至見之行事耳。』¶
出言要順人心；¶
　言者心之聲也，不順人心則其存心可知矣。《易》曰：『君子居其¶
　室，出其言，善則千里之外應之，不善則千里之外違之。况其¶
　邇者乎？』今人每易其言深刻矯誣，以爲不過飄風之過耳。不¶
　知所損實多也。嚴君平與子言依於孝，與臣言依於忠，與弟¶
　言依於悌，其庶乎。¶
<pb:CK-KZ_JY259_01p081b>¶
　陳眉公曰：『有一言而傷天地之和，一事而折終身之福者，切¶
　須檢點。』¶
見先哲於羹牆，¶
　《後漢書李固傳》『舜食則見堯於羹，坐則見堯於牆。』¶
　張九成字子韶，八𡻕能默誦六經。十四遊郡庠，常閉閣終日。¶
　比舍生潛穴隙窺之，則儼然斂膝危坐，對簡編若神明。後舉¶
　進士第一，爲名臣。嘗曰：『余謫嶺南，居無與游，自憂過之不聞，¶
　學之不進也。乃於書室中置夫子顔子像，適有晉淵明及近¶
　代諸鉅公畫像，乃環列於夫子左右。晨夕瞻敬，心志肅然。有¶
　一毫愧心，其見諸人也，如巿朝之撻矣。』¶
<pb:CK-KZ_JY259_01p082a>¶
愼獨知於衾影；¶
　君子獨寢不愧衾，獨行不愧影，此愼獨而毋自欺之學也。¶
　朱子曰：『前輩有欲澄治思慮者，於坐處置兩器。每起一善念，¶
　則投一白豆。每起一惡念，則投一黑豆。初時黑多白少，後白¶
　多黑少，後來遂不復有黑豆。及至最後，則雖白豆亦無之矣。¶
　然此只是箇死法，若更加以讀書窮理工夫，則去那般不正¶
　當的思量，何難之有？』○此宋儒眞實工夫，質諸鬼神而無疑¶
　者。後儒不求諸獨，雖讀書窮理，皆成玩物也。¶
諸惡莫作，眾善奉行；¶
　《易》曰：『善不積不足以成名，惡不積不足以滅身。』孟子所謂『集¶
<pb:CK-KZ_JY259_01p082b>¶
　義』也。君子行百善有一惡，亦足以累之。故去惡務盡。小人行¶
　百惡有一善，亦足以湔之。故遷善貴勇，凡前所注行某事獲¶
　某福者，非銖稱而寸量也。觀其一行之善，則其居心行事全¶
　體爲善可知矣。且此特人之所知耳，其不知而陰行者，又不¶
　可勝計也。故天之報之者如響。今朝樹木，而夕求蔭。少不如¶
　意則曰：『爲善無益。』豈眞無益哉，更勉其所未至而可矣。¶
永無惡曜加臨，常有吉神擁護。¶
　晉陵顧成娶錢氏女爲媳。順治八年春，疫大作，病者親戚不¶
　敢過門。成遘是疾，親丁八人俱伏枕時，媳歸甯聞信，欲趨視，¶
　父母力阻之，媳曰：『夫之娶妻，爲翁姑大事。今翁姑病甚，忍心¶
<pb:CK-KZ_JY259_01p083a>¶
　不往，與禽獸何異？』隻身就道。成在牀，見鬼物相語曰：『諸善神¶
　衞孝婦來矣，吾等不速避，譴不小。』八人皆愈。¶
　元自實恨繆某負德。雞鳴，厲刃往殺之。道過小菴，菴主軒轅¶
　翁見有凶鬼數十執刀從之，少頃復囘，則見從之者皆金冠¶
　玉佩持幡之神。天明往問之，元言初欲殺之，及至門思彼老¶
　母妻子何尤，遂隱忍歸耳。翁合掌曰：『神明已知，當有後祿。』元¶
　後享富夀。¶
近報則在自已，¶
　裴度貧時遇一相者，謂曰：『公形神少異，不貴則餓死。』一日遊¶
　香山，拾遺物追之不及，待之不至。明晨復往候之，見一婦人¶
<pb:CK-KZ_JY259_01p083b>¶
　慟，而至曰：『父以罪繫，昨購得玉帶一，犀帶二，欲求津渡。不幸¶
　祈禳匆忙，亡失於此。父無生理矣。』公亟還之。後相者復見公¶
　大驚曰：『公陰騭文起，前程萬里矣。』後出入將相，封晉國公。¶
遠報則在兒孫。¶
　歐陽文忠公父觀爲吏，嘗夜燭治官書，屢廢而歎。鄭夫人問¶
　之曰：『此死獄也，我求其生不得爾。』曰：『生可求乎？』曰：『求其生而¶
　不得，則死者與我皆無恨也。矧求而有得耶，以其有得則知¶
　不求而死者有恨也。夫常求其生猶失之死，而世常求其死¶
　也。』指子修而歎曰：『術者謂我𡻕行在戌將死，使其言然，吾不¶
　及見兒之立也。後當以我語告之。』及文忠公參政事，父贈崇¶
<pb:CK-KZ_JY259_01p084a>¶
　國公，修表其阡曰：『爲善無不報，而遲速有時，此理之常也。』¶
　朱鑒堂曰：『世言善惡有時不報，不知爲善不昌。祖父有餘殃，¶
　殃盡必昌，爲惡不滅。祖父有餘德，德盡必滅。而當殃德未盡¶
　時，則以爲不報也。爲善得禍，其命本薄也。使竟不爲善，其禍¶
　當不止是。爲惡得福，其命本厚也。使竟不爲惡，其福當不止¶
　是。而不原其始，又以爲不報也。善惡不報，時辰未到。不於其¶
　身，必於其子孫。譬如立表取影，愈遠愈大。貸貲取息，愈久愈¶
　多。而未要其終，又以爲不報也。人事不齊，天公最巧。猝至之¶
　禍，禍兮福所伏。或天假以玉汝，成非分之福，福兮禍所倚。或¶
　天借以厚其毒而無遠識者，又以爲不報也。名之榮辱，亦禍¶
<pb:CK-KZ_JY259_01p084b>¶
　福之一端。小善享大德之譽，福已折除。小惡得大奸之名，禍¶
　遂稍減。而信浮名者，又以爲不報也。前生後生猶是一人，人¶
　誅鬼誅同是一痛。而現住世者，又以爲不報也。凡情未滌，正¶
　眼未開，認善爲惡，指惡爲善，往往有之，不憾已之是非顚倒，¶
　反怨天之彰癉有差。則又以爲不報也。外作幾樁善事，其他¶
　隱惡尙多。陽有數種過端，暗地陰功或懋。冥司覈之，世人不¶
　解，則又以爲不報也。噫嘻，人間善惡絲粟有還，天道循環毫¶
　釐不爽。士君子立身行己，倘曾失足，及早囘頭。苟未踰閑，亟¶
　成全璧。無定者數，有定者理。以有定之理，格無定之數。豈非¶
　自作元命者哉？¶
<pb:CK-KZ_JY259_01p085a>¶
百福駢臻，千祥雲集，豈不從陰騭中得來者哉？¶
　或問：『無爲而善，與有爲而善，孰佳？』曰：『無爲者尙矣。』然恐借言¶
　無爲，而行善反不力，空言甚高，而實行不至，何取焉？且引人¶
　爲善，不妨示以所獲。夫所惡於覬報者，爲其不獲而怠也。若¶
　時時刻刻主善爲師，勉强不已，乃成君子，不亦善乎？一起信¶
　心，迪吉逆凶。聖有明訓，而世乃不信。謂爲善未必獲福，爲惡¶
　未必䝉災。斷我善種，滅人善緣。是何心哉？故宜起大信心，一¶
　念信便是一念善根，念念信，便是念念善根。一囑勤修。吉人¶
　爲善，惟日不足。以一杯水，救一車薪，而曰：『作善無益。』是與於¶
　不仁之甚也。正當及時精進，常如天地臨我，鬼神質我。不然¶
<pb:CK-KZ_JY259_01p085b>¶
　悠悠忽忽，一暴十寒，積惡甚易，積善甚難，時不再來，悔何及¶
　矣？一重養心。《管子》云：『善氣迎人，親於兄弟。怒氣迎人，慘於兵¶
　戈。』《南華》云：『兵莫慘於志。』夫志氣之間，於物未有所及，而食和¶
　飲湻，自然感召。人能涵養本原中和，活潑不動，浮氣遇親便¶
　能孝，遇物便能仁，遇善便能果，遇忿便能懲。有情無情，有事¶
　無事，都是一腔生意，盎滿虛空。所謂『好善優於天下也。』一貴¶
　堅永。夫善之報有近遠。蒲柳之質，朝種夕發，松柏則不然，十¶
　年樹之，百年成蔭。風霜之下，勁節挺然。一發則蟠天際地矣。¶
　是造物之久要也。一重流傳。書記所在，十人勸之，必有一勸。¶
　以善書傳一人，當十善傳十人者，當百善。傳大富貴大力量¶
<pb:CK-KZ_JY259_01p086a>¶
　人，而勸成其善者，當千善。流傅無窮者，當萬善。時時稱說，人¶
　人提撕，下及庸夫閨婦，無不咸化，善緣無量福，緣亦無量矣。¶
　昔孫思邈刻《千金方》，書成仙去。周箎爲人說《感應篇》，脫饑饉¶
　籍。公善之，善豈有涯哉？¶
¶	
